{
  "atk-s0403a17:0_0": "(18) 3. Upāsakavaggo",
  "atk-s0403a17:1_0": "1-3. Sārajjasuttādivaṇṇanā",
  "atk-s0403a17:2_0": "171-173.",
  "atk-s0403a17:2_1": "Tatiyassa paṭhamadutiyatatiyesu agāriyappaṭipatti kathitā.",
  "atk-s0403a17:2_2": "Sotāpannasakadāgāminopi hontu, vaṭṭantiyeva.",
  "atk-s0403a17:3_0": "4. Verasuttavaṇṇanā",
  "atk-s0403a17:4_0": "174.",
  "atk-s0403a17:4_1": "Catutthe bhayānīti cittutrāsabhayāni.",
  "atk-s0403a17:4_2": "Verānīti akusalaverānipi puggalaverānipi . Cetasikanti cittanissitaṁ.",
  "atk-s0403a17:4_3": "Dukkhanti kāyapasādavatthukaṁ dukkhaṁ.",
  "atk-s0403a17:4_4": "Domanassanti domanassavedanaṁ.",
  "atk-s0403a17:4_5": "Imasmiṁ sutte viratipahānaṁ kathitaṁ.",
  "atk-s0403a17:5_0": "5. Caṇḍālasuttavaṇṇanā",
  "atk-s0403a17:6_0": "175.",
  "atk-s0403a17:6_1": "Pañcame upāsakapatikuṭṭhoti upāsakapacchimako.",
  "atk-s0403a17:6_2": "Kotūhalamaṅgalikoti ‘‘iminā idaṁ bhavissatī’’ti evaṁ pavattattā kotūhalasaṅkhātena diṭṭhasutamutamaṅgalena samannāgato.",
  "atk-s0403a17:6_3": "Maṅgalaṁ pacceti no kammanti maṅgalaṁ oloketi, kammaṁ na oloketi.",
  "atk-s0403a17:6_4": "Ito ca bahiddhāti imamhā sāsanā bahiddhā.",
  "atk-s0403a17:6_5": "Pubbakāraṁ karotīti dānādikaṁ kusalakiccaṁ paṭhamataraṁ karoti.",
  "atk-s0403a17:7_0": "6. Pītisuttavaṇṇanā",
  "atk-s0403a17:8_0": "176.",
  "atk-s0403a17:8_1": "Chaṭṭhe kinti mayanti kena nāma upāyena mayaṁ.",
  "atk-s0403a17:8_2": "Pavivekaṁ pītinti paṭhamadutiyajjhānāni nissāya uppajjanakapītiṁ.",
  "atk-s0403a17:8_3": "Kāmūpasaṁhitanti kāmanissitaṁ duvidhe kāme ārabbha uppajjanakaṁ.",
  "atk-s0403a17:8_4": "Akusalūpasaṁhitanti ‘‘migasūkarādayo vijjhissāmī’’ti saraṁ khipitvā tasmiṁ viraddhe ‘‘viraddhaṁ mayā’’ti evaṁ akusale nissāya uppajjanakaṁ.",
  "atk-s0403a17:8_5": "Tādisesu pana ṭhānesu avirajjhantassa ‘‘suṭṭhu me viddhaṁ, suṭṭhu me pahaṭa’’nti uppajjanakaṁ akusalūpasaṁhitaṁ sukhaṁ somanassaṁ nāma.",
  "atk-s0403a17:8_6": "Dānādiupakaraṇānaṁ asampattiyā uppajjamānaṁ pana kusalūpasaṁhitaṁ dukkhaṁ domanassanti veditabbaṁ.",
  "atk-s0403a17:9_0": "7. Vaṇijjāsuttavaṇṇanā",
  "atk-s0403a17:10_0": "177.",
  "atk-s0403a17:10_1": "Sattame vaṇijjāti vāṇijakammāni. Upāsakenāti tisaraṇagatena.",
  "atk-s0403a17:10_2": "Satthavaṇijjāti āvudhabhaṇḍaṁ kāretvā tassa vikkayo.",
  "atk-s0403a17:10_3": "Sattavaṇijjāti manussavikkayo.",
  "atk-s0403a17:10_4": "Maṁsavaṇijjāti sūkaramigādayo posetvā tesaṁ vikkayo.",
  "atk-s0403a17:10_5": "Majjavaṇijjāti yaṁkiñci majjaṁ kāretvā tassa vikkayo.",
  "atk-s0403a17:10_6": "Visavaṇijjāti visaṁ kāretvā tassa vikkayo.",
  "atk-s0403a17:10_7": "Iti sabbampi imaṁ vaṇijjaṁ neva attanā kātuṁ, na pare samādapetvā kāretuṁ vaṭṭati.",
  "atk-s0403a17:11_0": "8. Rājasuttavaṇṇanā",
  "atk-s0403a17:12_0": "178.",
  "atk-s0403a17:12_1": "Aṭṭhame pabbājentīti raṭṭhamhā pabbājenti.",
  "atk-s0403a17:12_2": "Yathāpaccayaṁ vā karontīti yathādhippāyaṁ yathājjhāsayaṁ karonti.",
  "atk-s0403a17:12_3": "Tatheva pāpakammaṁ pavedentīti yathā tena kataṁ, taṁ tatheva aññesaṁ ārocenti kathenti.",
  "atk-s0403a17:13_0": "9. Gihisuttavaṇṇanā",
  "atk-s0403a17:14_0": "179.",
  "atk-s0403a17:14_1": "Navame saṁvutakammantanti pihitakammantaṁ.",
  "atk-s0403a17:14_2": "Ābhicetasikānanti uttamacittanissitānaṁ.",
  "atk-s0403a17:14_3": "Diṭṭhadhammasukhavihārānanti paccakkheyeva dhamme pavattikkhaṇe sukhavihārānaṁ.",
  "atk-s0403a17:14_4": "Ariyakantehīti ariyānaṁ kantehi maggaphalasīlehi.",
  "atk-s0403a17:15_0": "Ariyadhammaṁ samādāyāti ettha ariyadhammoti pañca sīlāni kathitāni.",
  "atk-s0403a17:15_1": "Merayaṁ vāruṇinti catubbidhaṁ merayaṁ pañcavidhañca suraṁ.",
  "atk-s0403a17:15_2": "Dhammañcānuvitakkayeti navavidhaṁ lokuttaradhammaṁ anussativaseneva vitakkeyya.",
  "atk-s0403a17:15_3": "Abyāpajjhaṁ hitaṁ cittanti niddukkhaṁ mettādibrahmavihāracittaṁ.",
  "atk-s0403a17:15_4": "Devalokāya bhāvayeti brahmalokatthāya bhāveyya.",
  "atk-s0403a17:15_5": "Puññatthassa jigīsatoti puññena atthikassa puññaṁ gavesantassa.",
  "atk-s0403a17:15_6": "Santesūti buddhapaccekabuddhatathāgatasāvakesu.",
  "atk-s0403a17:15_7": "Vipulā hoti dakkhiṇāti evaṁ dinnadānaṁ mahapphalaṁ hoti.",
  "atk-s0403a17:15_8": "Anupubbenāti sīlapūraṇādinā anukkamena.",
  "atk-s0403a17:15_9": "Sesaṁ tikanipāte vuttatthameva.",
  "atk-s0403a17:16_0": "10. Gavesīsuttavaṇṇanā",
  "atk-s0403a17:17_0": "180.",
  "atk-s0403a17:17_1": "Dasame sitaṁ pātvākāsīti mahāmaggeneva gacchanto taṁ sālavanaṁ oloketvā ‘‘atthi nu kho imasmiṁ ṭhāne kiñci sukāraṇaṁ uppannapubba’’nti addasa kassapabuddhakāle gavesinā upāsakena kataṁ sukāraṇaṁ.",
  "atk-s0403a17:17_2": "Athassa etadahosi – ‘‘idaṁ sukāraṇaṁ bhikkhusaṅghassa apākaṭaṁ paṭicchannaṁ, handa naṁ bhikkhusaṅghassa pākaṭaṁ karomī’’ti maggā okkamma aññatarasmiṁ padese ṭhitova sitapātukammaṁ akāsi, aggaggadante dassetvā mandahasitaṁ hasi .",
  "atk-s0403a17:17_3": "Yathā hi lokiyamanussā udaraṁ paharantā ‘‘kahaṁ kaha’’nti hasanti, na evaṁ buddhā.",
  "atk-s0403a17:17_4": "Buddhānaṁ pana hasitaṁ haṭṭhapahaṭṭhākāramattameva hoti.",
  "atk-s0403a17:18_0": "Hasitañca nāmetaṁ terasahi somanassasahagatacittehi hoti.",
  "atk-s0403a17:18_1": "Tattha lokiyamahājano akusalato catūhi, kāmāvacarakusalato catūhīti aṭṭhahi cittehi hasati, sekhā akusalato diṭṭhigatasampayuttāni dve apanetvā chahi cittehi hasanti, khīṇāsavā catūhi sahetukakiriyacittehi, ekena ahetukakiriyacittenāti pañcahi cittehi hasanti.",
  "atk-s0403a17:18_2": "Tesupi balavārammaṇe āpāthamāgate dvīhi ñāṇasampayuttacittehi hasanti, dubbalārammaṇe duhetukacittadvayena ca ahetukacittena cāti tīhi cittehi hasanti.",
  "atk-s0403a17:18_3": "Imasmiṁ pana ṭhāne kiriyāhetukamanoviññāṇadhātusomanassasahagatacittaṁ bhagavato pahaṭṭhākāramattahasitaṁ uppādeti.",
  "atk-s0403a17:19_0": "Taṁ panetaṁ hasitaṁ evaṁ appamattakampi therassa pākaṭaṁ ahosi. Kathaṁ?",
  "atk-s0403a17:19_1": "Tathārūpe hi kāle tathāgatassa catūhi dāṭhāhi cātuddīpikamahāmeghamukhato samosaritā vijjulatā viya virocamānā mahātālakkhandhappamāṇā rasmivaṭṭiyo uṭṭhahitvā tikkhattuṁ siravaraṁ padakkhiṇaṁ katvā dāṭhaggesuyeva antaradhāyanti.",
  "atk-s0403a17:19_2": "Tena saññāṇena āyasmā ānando bhagavato pacchato gacchamānopi sitapātubhāvaṁ jānāti.",
  "atk-s0403a17:20_0": "Iddhanti samiddhaṁ.",
  "atk-s0403a17:20_1": "Phītanti atisamiddhaṁ sabbapāliphullaṁ viya.",
  "atk-s0403a17:20_2": "Ākiṇṇamanussanti janasamākulaṁ.",
  "atk-s0403a17:20_3": "Sīlesu aparipūrakārīti pañcasu sīlesu asamattakārī.",
  "atk-s0403a17:20_4": "Paṭidesitānīti upāsakabhāvaṁ paṭidesitāni.",
  "atk-s0403a17:20_5": "Samādapitānīti saraṇesu patiṭṭhāpitānīti attho.",
  "atk-s0403a17:20_6": "Iccetaṁ samasamanti iti etaṁ kāraṇaṁ sabbākārato samabhāveneva samaṁ, na ekadesena.",
  "atk-s0403a17:20_7": "Natthi kiñci atirekanti mayhaṁ imehi kiñci atirekaṁ natthi.",
  "atk-s0403a17:20_8": "Handāti vavassaggatthe nipāto.",
  "atk-s0403a17:20_9": "Atirekāyāti visesakāraṇatthāya paṭipajjāmīti attho.",
  "atk-s0403a17:20_10": "Sīlesu paripūrakāriṁ dhārethāti pañcasu sīlesu samattakārīti jānātha.",
  "atk-s0403a17:20_11": "Ettāvatā tena pañca sīlāni samādinnāni nāma honti.",
  "atk-s0403a17:20_12": "Kimaṅga pana na mayanti mayaṁ pana keneva kāraṇena paripūrakārino na bhavissāma. Sesamettha uttānamevāti.",
  "atk-s0403a17:21_0": "Upāsakavaggo tatiyo."
}