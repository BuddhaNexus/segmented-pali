{
  "iti32:0.1_0": "Itivuttaka 32",
  "iti32:0.2_0": "Dukanipāta",
  "iti32:0.3_0": "Paṭhamavagga",
  "iti32:0.4_0": "Paṭhamasīlasutta",
  "iti32:1.1_0": "Vuttañhetaṁ bhagavatā vuttamarahatāti me sutaṁ:",
  "iti32:2.1_0": "“Dvīhi, bhikkhave, dhammehi samannāgato puggalo yathābhataṁ nikkhitto evaṁ niraye.",
  "iti32:2.2_0": "Katamehi dvīhi?",
  "iti32:2.3_0": "Pāpakena ca sīlena, pāpikāya ca diṭṭhiyā.",
  "iti32:2.4_0": "Imehi kho, bhikkhave, dvīhi dhammehi samannāgato puggalo yathābhataṁ nikkhitto evaṁ niraye”ti.",
  "iti32:2.5_0": "Etamatthaṁ bhagavā avoca.",
  "iti32:2.6_0": "Tatthetaṁ iti vuccati:",
  "iti32:3.1_0": "“Pāpakena ca sīlena,",
  "iti32:3.2_0": "pāpikāya ca diṭṭhiyā;",
  "iti32:3.3_0": "Etehi dvīhi dhammehi,",
  "iti32:3.4_0": "yo samannāgato naro;",
  "iti32:3.5_0": "Kāyassa bhedā duppañño,",
  "iti32:3.6_0": "nirayaṁ sopapajjatī”ti.",
  "iti32:4.1_0": "Ayampi attho vutto bhagavatā, iti me sutanti.",
  "iti32:4.2_0": "Pañcamaṁ."
}