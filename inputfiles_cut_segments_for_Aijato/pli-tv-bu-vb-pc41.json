{
  "pli-tv-bu-vb-pc41:0.1_0": "Theravāda Vinaya",
  "pli-tv-bu-vb-pc41:0.2_0": "Mahāvibhaṅga",
  "pli-tv-bu-vb-pc41:0.3_0": "Pācittiyakaṇḍa",
  "pli-tv-bu-vb-pc41:0.4_0": "Acelakavagga",
  "pli-tv-bu-vb-pc41:0.5_0": "41. Acelakasikkhāpada",
  "pli-tv-bu-vb-pc41:1.1.1_0": "Tena samayena buddho bhagavā vesāliyaṁ viharati mahāvane kūṭāgārasālāyaṁ.",
  "pli-tv-bu-vb-pc41:1.1.2_0": "Tena kho pana samayena saṅghassa khādanīyaṁ ussannaṁ hoti.",
  "pli-tv-bu-vb-pc41:1.1.3_0": "Atha kho āyasmā ānando bhagavato etamatthaṁ ārocesi.",
  "pli-tv-bu-vb-pc41:1.1.3_1": "“Tenahānanda, vighāsādānaṁ pūvaṁ dehī”ti.",
  "pli-tv-bu-vb-pc41:1.1.4_0": "“Evaṁ, bhante”ti kho āyasmā ānando bhagavato paṭissuṇitvā vighāsāde paṭipāṭiyā nisīdāpetvā ekekaṁ pūvaṁ dento aññatarissā paribbājikāya ekaṁ maññamāno dve pūve adāsi.",
  "pli-tv-bu-vb-pc41:1.1.5_0": "Sāmantā paribbājikāyo taṁ paribbājikaṁ etadavocuṁ—“jāro te eso samaṇo”ti.",
  "pli-tv-bu-vb-pc41:1.1.6_0": "“Na me so samaṇo jāro, ekaṁ maññamāno dve pūve adāsī”ti.",
  "pli-tv-bu-vb-pc41:1.1.7_0": "Dutiyampi kho …pe…",
  "pli-tv-bu-vb-pc41:1.1.8_0": "tatiyampi kho āyasmā ānando ekekaṁ pūvaṁ dento tassāyeva paribbājikāya ekaṁ maññamāno dve pūve adāsi.",
  "pli-tv-bu-vb-pc41:1.1.9_0": "Sāmantā paribbājikāyo taṁ paribbājikaṁ etadavocuṁ—“jāro te eso samaṇo”ti.",
  "pli-tv-bu-vb-pc41:1.1.10_0": "“Na me so samaṇo jāro, ekaṁ maññamāno dve pūve adāsī”ti.",
  "pli-tv-bu-vb-pc41:1.1.11_0": "“Jāro na jāro”ti bhaṇḍiṁsu.",
  "pli-tv-bu-vb-pc41:1.2.1_0": "Aññataropi ājīvako parivesanaṁ agamāsi.",
  "pli-tv-bu-vb-pc41:1.2.2_0": "Aññataro bhikkhu pahūtena sappinā odanaṁ madditvā tassa ājīvakassa mahantaṁ piṇḍaṁ adāsi.",
  "pli-tv-bu-vb-pc41:1.2.3_0": "Atha kho so ājīvako taṁ piṇḍaṁ ādāya agamāsi.",
  "pli-tv-bu-vb-pc41:1.2.4_0": "Aññataro ājīvako taṁ ājīvakaṁ etadavoca—“kuto tayā, āvuso, piṇḍo laddho”ti?",
  "pli-tv-bu-vb-pc41:1.2.5_0": "“Tassāvuso, samaṇassa gotamassa muṇḍagahapatikassa parivesanāya laddho”ti.",
  "pli-tv-bu-vb-pc41:1.2.6_0": "Assosuṁ kho upāsakā tesaṁ ājīvakānaṁ imaṁ kathāsallāpaṁ.",
  "pli-tv-bu-vb-pc41:1.2.7_0": "Atha kho te upāsakā yena bhagavā tenupasaṅkamiṁsu;",
  "pli-tv-bu-vb-pc41:1.2.7_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "pli-tv-bu-vb-pc41:1.2.7_2": "Ekamantaṁ nisinnā kho te upāsakā bhagavantaṁ etadavocuṁ—",
  "pli-tv-bu-vb-pc41:1.2.8_0": "“ime, bhante, titthiyā avaṇṇakāmā buddhassa avaṇṇakāmā dhammassa avaṇṇakāmā saṅghassa.",
  "pli-tv-bu-vb-pc41:1.2.9_0": "Sādhu, bhante, ayyā titthiyānaṁ sahatthā na dadeyyun”ti.",
  "pli-tv-bu-vb-pc41:1.2.10_0": "Atha kho bhagavā te upāsake dhammiyā kathāya sandassesi samādapesi samuttejesi sampahaṁsesi.",
  "pli-tv-bu-vb-pc41:1.2.10_1": "Atha kho te upāsakā bhagavatā dhammiyā kathāya sandassitā samādapitā samuttejitā sampahaṁsitā uṭṭhāyāsanā bhagavantaṁ abhivādetvā padakkhiṇaṁ katvā pakkamiṁsu.",
  "pli-tv-bu-vb-pc41:1.2.11_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-bu-vb-pc41:1.2.12_0": "“tena hi, bhikkhave, bhikkhūnaṁ sikkhāpadaṁ paññapessāmi dasa atthavase paṭicca—",
  "pli-tv-bu-vb-pc41:1.2.13_0": "saṅghasuṭṭhutāya, saṅghaphāsutāya …pe… saddhammaṭṭhitiyā, vinayānuggahāya.",
  "pli-tv-bu-vb-pc41:1.2.14_0": "Evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc41:1.2.15.1_0": "“Yo pana bhikkhu acelakassa vā paribbājakassa vā paribbājikāya vā sahatthā khādanīyaṁ vā bhojanīyaṁ vā dadeyya, pācittiyan”ti.",
  "pli-tv-bu-vb-pc41:2.1.1_0": "Yo panāti",
  "pli-tv-bu-vb-pc41:2.1.2_0": "yo yādiso …pe…",
  "pli-tv-bu-vb-pc41:2.1.3_0": "bhikkhūti",
  "pli-tv-bu-vb-pc41:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc41:2.1.5_0": "Acelako nāma",
  "pli-tv-bu-vb-pc41:2.1.6_0": "yo koci paribbājakasamāpanno naggo.",
  "pli-tv-bu-vb-pc41:2.1.7_0": "Paribbājako nāma",
  "pli-tv-bu-vb-pc41:2.1.8_0": "bhikkhuñca sāmaṇerañca ṭhapetvā yo koci paribbājakasamāpanno.",
  "pli-tv-bu-vb-pc41:2.1.9_0": "Paribbājikā nāma",
  "pli-tv-bu-vb-pc41:2.1.10_0": "bhikkhuniñca sikkhamānañca sāmaṇeriñca ṭhapetvā yā kāci paribbājikasamāpannā.",
  "pli-tv-bu-vb-pc41:2.1.11_0": "Khādanīyaṁ nāma",
  "pli-tv-bu-vb-pc41:2.1.12_0": "pañca bhojanāni—udakadantaponaṁ ṭhapetvā avasesaṁ khādanīyaṁ nāma.",
  "pli-tv-bu-vb-pc41:2.1.13_0": "Bhojanīyaṁ nāma",
  "pli-tv-bu-vb-pc41:2.1.14_0": "pañca bhojanāni—odano, kummāso, sattu, maccho, maṁsaṁ.",
  "pli-tv-bu-vb-pc41:2.1.15_0": "Dadeyyāti",
  "pli-tv-bu-vb-pc41:2.1.16_0": "kāyena vā kāyapaṭibaddhena vā nissaggiyena vā deti, āpatti pācittiyassa.",
  "pli-tv-bu-vb-pc41:2.2.1_0": "Titthiye titthiyasaññī sahatthā khādanīyaṁ vā bhojanīyaṁ vā deti, āpatti pācittiyassa.",
  "pli-tv-bu-vb-pc41:2.2.2_0": "Titthiye vematiko sahatthā khādanīyaṁ vā bhojanīyaṁ vā deti, āpatti pācittiyassa.",
  "pli-tv-bu-vb-pc41:2.2.3_0": "Titthiye atitthiyasaññī sahatthā khādanīyaṁ vā bhojanīyaṁ vā deti, āpatti pācittiyassa.",
  "pli-tv-bu-vb-pc41:2.2.4_0": "Udakadantaponaṁ deti, āpatti dukkaṭassa.",
  "pli-tv-bu-vb-pc41:2.2.5_0": "Atitthiye titthiyasaññī, āpatti dukkaṭassa.",
  "pli-tv-bu-vb-pc41:2.2.6_0": "Atitthiye vematiko, āpatti dukkaṭassa.",
  "pli-tv-bu-vb-pc41:2.2.7_0": "Atitthiye atitthiyasaññī, anāpatti.",
  "pli-tv-bu-vb-pc41:2.3.1_0": "Anāpatti—",
  "pli-tv-bu-vb-pc41:2.3.2_0": "dāpeti na deti,",
  "pli-tv-bu-vb-pc41:2.3.3_0": "upanikkhipitvā deti,",
  "pli-tv-bu-vb-pc41:2.3.4_0": "bāhirālepaṁ deti,",
  "pli-tv-bu-vb-pc41:2.3.5_0": "ummattakassa,",
  "pli-tv-bu-vb-pc41:2.3.6_0": "ādikammikassāti.",
  "pli-tv-bu-vb-pc41:2.3.7_0": "Acelakasikkhāpadaṁ niṭṭhitaṁ paṭhamaṁ."
}