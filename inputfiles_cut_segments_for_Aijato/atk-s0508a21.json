{
  "atk-s0508a21:0_0": "5. Pañcakanipāto",
  "atk-s0508a21:1_0": "1. Rājadattattheragāthāvaṇṇanā",
  "atk-s0508a21:2_0": "Pañcakanipāte bhikkhu sivathikaṁ gantvātiādikā āyasmato rājadattattherassa gāthā.",
  "atk-s0508a21:2_1": "Kā uppatti?",
  "atk-s0508a21:2_2": "Ayampi purimabuddhesu katādhikāro, tattha tattha bhave vivaṭṭūpanissayaṁ puññaṁ upacinanto, ito catuddase kappe buddhasuññe loke kulagehe nibbattitvā viññutaṁ patto, ekadivasaṁ kenacideva karaṇīyena vanantaṁ upagato tattha aññataraṁ paccekabuddhaṁ rukkhamūle nisinnaṁ disvā pasannamānaso suparisuddhaṁ ambāṭakaphalaṁ adāsi.",
  "atk-s0508a21:2_3": "So tena puññakammena devamanussesu saṁsaranto imasmiṁ buddhuppāde sāvatthiyaṁ satthavāhakule nibbatti.",
  "atk-s0508a21:2_4": "Tassa mahārājaṁ vessavaṇaṁ ārādhetvā paṭiladdhabhāvato mātāpitaro rājadattoti nāmaṁ akaṁsu.",
  "atk-s0508a21:2_5": "So vayappatto pañcahi sakaṭasatehi bhaṇḍaṁ ādāya vāṇijjavasena rājagahaṁ agamāsi.",
  "atk-s0508a21:2_6": "Tena ca samayena rājagahe aññatarā gaṇikā abhirūpā dassanīyā paramasobhaggayogato divase divase sahassaṁ labhati.",
  "atk-s0508a21:2_7": "Atha so satthavāhaputto divase divase tassā gaṇikāya sahassaṁ datvā saṁvāsaṁ kappento nacirasseva sabbaṁ dhanaṁ khepetvā duggato hutvā ghāsacchādanamattampi alabhanto ito cito ca paribbhamanto saṁvegappatto ahosi.",
  "atk-s0508a21:2_8": "So ekadivasaṁ upāsakehi saddhiṁ veḷuvanaṁ agamāsi.",
  "atk-s0508a21:3_0": "Tena ca samayena satthā mahatiyā parisāya parivuto dhammaṁ desento nisinno hoti.",
  "atk-s0508a21:3_1": "So parisapariyante nisīditvā satthu santike dhammaṁ sutvā paṭiladdhasaddho pabbajitvā dhutaṅgāni samādiyitvā susāne vasati.",
  "atk-s0508a21:3_2": "Tadā aññataropi satthavāhaputto sahassaṁ datvā tāya gaṇikāya saha vasati.",
  "atk-s0508a21:3_3": "Sā ca gaṇikā tassa hatthe mahaggharatanaṁ disvā lobhaṁ uppādetvā aññehi dhuttapurisehi taṁ mārāpetvā taṁ ratanaṁ gaṇhi.",
  "atk-s0508a21:3_4": "Atha tassa satthavāhaputtassa manussā taṁ pavattiṁ sutvā ocarakamanusse pesesuṁ.",
  "atk-s0508a21:3_5": "Te rattiyaṁ tassā gaṇikāya gharaṁ pavisitvā chaviādīni anupahacceva taṁ māretvā sivathikāya chaḍḍesuṁ.",
  "atk-s0508a21:3_6": "Rājadattatthero asubhanimittaṁ gahetuṁ susāne vicaranto tassā gaṇikāya kaḷevaraṁ paṭikkulato manasi kātuṁ upagato katipayavāre yoniso manasi katvā aciramatabhāvato soṇasiṅgālādīhi anupahatachavitāya visabhāgavatthutāya ca ayoniso manasikaronto, tattha kāmarāgaṁ uppādetvā saṁviggataramānaso attano cittaṁ paribhāsitvā muhuttaṁ ekamantaṁ apasakkitvā ādito upaṭṭhitaṁ asubhanimittameva gahetvā yoniso manasikaronto jhānaṁ uppādetvā taṁ jhānaṁ pādakaṁ katvā vipassanaṁ paṭṭhapetvā tāvadeva arahattaṁ pāpuṇi.",
  "atk-s0508a21:3_7": "Tena vuttaṁ apadāne (apa.",
  "atk-s0508a21:3_8": "thera 2.44.55-59) –",
  "atk-s0508a21:4_0": "‘‘Vipine buddhaṁ disvāna, sayambhuṁ aparājitaṁ;",
  "atk-s0508a21:5_0": "Ambāṭakaṁ gahetvāna, sayambhussa adāsahaṁ.",
  "atk-s0508a21:6_0": "‘‘Ekatiṁse ito kappe, yaṁ phalamadadiṁ tadā;",
  "atk-s0508a21:7_0": "Duggatiṁ nābhijānāmi, phaladānassidaṁ phalaṁ.",
  "atk-s0508a21:8_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a21:9_0": "Arahattaṁ pana patvā attano paṭipattiṁ paccavekkhitvā pītisomanassajāto –",
  "atk-s0508a21:10_0": "315.",
  "atk-s0508a21:11_0": " ‘‘Bhikkhu sivathikaṁ gantvā, addasa itthimujjhitaṁ;",
  "atk-s0508a21:12_0": "Apaviddhaṁ susānasmiṁ, khajjantiṁ kimihī phuṭaṁ.",
  "atk-s0508a21:13_0": "316.",
  "atk-s0508a21:14_0": " ‘‘Yañhi eke jigucchanti, mataṁ disvāna pāpakaṁ;",
  "atk-s0508a21:15_0": "Kāmarāgo pāturahu, andhova savatī ahuṁ.",
  "atk-s0508a21:16_0": "317.",
  "atk-s0508a21:17_0": " ‘‘Oraṁ odanapākamhā, tamhā ṭhānā apakkamiṁ;",
  "atk-s0508a21:18_0": "Satimā sampajānohaṁ, ekamantaṁ upāvisiṁ.",
  "atk-s0508a21:19_0": "318.",
  "atk-s0508a21:20_0": " ‘‘Tato me manasīkāro, yoniso udapajjatha;",
  "atk-s0508a21:21_0": "Ādīnavo pāturahu, nibbidā samatiṭṭhatha.",
  "atk-s0508a21:22_0": "319.",
  "atk-s0508a21:23_0": " ‘‘Tato cittaṁ vimucci me, passa dhammasudhammataṁ;",
  "atk-s0508a21:24_0": "Tisso vijjā anuppattā, kataṁ buddhassa sāsana’’nti. –",
  "atk-s0508a21:25_0": "Imā pañca gāthā abhāsi.",
  "atk-s0508a21:26_0": "Tattha bhikkhu sivathikaṁ gantvāti saṁsāre bhayassa ikkhanato bhikkhu, asubhakammaṭṭhānatthaṁ āmakasusānaṁ upagantvā.",
  "atk-s0508a21:26_1": "‘‘Bhikkhū’’ti cetaṁ attānaṁ sandhāya thero sayaṁ vadati.",
  "atk-s0508a21:26_2": "Itthinti thīyati ettha sukkasoṇitaṁ sattasantānabhāvena saṁhaññatīti thī, mātugāmo.",
  "atk-s0508a21:26_3": "Evañca sabhāvaniruttivasena ‘‘itthī’’tipi vuccati.",
  "atk-s0508a21:26_4": "Vañjhādīsu pana taṁsadisatāya taṁsabhāvānativattanato ca tabbohāro.",
  "atk-s0508a21:26_5": "‘‘Itthī’’ti itthikaḷevaraṁ vadati.",
  "atk-s0508a21:26_6": "Ujjhitanti pariccattaṁ ujjhaniyattā eva apaviddhaṁ anapekkhabhāvena khittaṁ.",
  "atk-s0508a21:26_7": "Khajjantiṁ kimihī phuṭanti kimīhi pūritaṁ hutvā khajjamānaṁ.",
  "atk-s0508a21:27_0": "Yañhi eke jigucchanti, mataṁ disvāna pāpakanti yaṁ apagatāyuusmāviññāṇatāya mataṁ kaḷevaraṁ pāpakaṁ nihīnaṁ lāmakaṁ eke cokkhajātikā jigucchanti, oloketumpi na icchanti.",
  "atk-s0508a21:27_1": "Kāmarāgo pāturahūti tasmiṁ kuṇape ayonisomanasikārassa balavatāya kāmarāgo mayhaṁ pāturahosi uppajji.",
  "atk-s0508a21:27_2": "Andhova savatī ahunti tasmiṁ kaḷevare navahi dvārehi asuciṁ savati sandante asucibhāvassa adassanena andho viya ahosiṁ. Tenāha –",
  "atk-s0508a21:28_0": "‘‘Ratto atthaṁ na jānāti, ratto dhammaṁ na passati;",
  "atk-s0508a21:29_0": "Andhatamaṁ tadā hoti, yaṁ rāgo sahate nara’’nti ca.",
  "atk-s0508a21:30_0": "‘‘Kāmacchando kho, brāhmaṇa, andhakaraṇo acakkhukaraṇo’’ti ca ādi.",
  "atk-s0508a21:30_1": "Keci panettha takārāgamaṁ katvā ‘‘kilesapariyuṭṭhānena avasavatti kilesassa vā vasavattī’’ti atthaṁ vadanti.",
  "atk-s0508a21:30_2": "Apare ‘‘andhova asati ahu’’nti pāḷiṁ vatvā ‘‘kāmarāgena andho eva hutvā satirahito ahosi’’nti atthaṁ vadanti.",
  "atk-s0508a21:30_3": "Tadubhayaṁ pana pāḷiyaṁ natthi.",
  "atk-s0508a21:31_0": "Oraṁ odanapākamhāti odanapākato oraṁ, yāvatā kālena suparidhotatintataṇḍulanāḷiyā odanaṁ pacati, tato orameva kālaṁ, tatopi lahukālena rāgaṁ vinodento, tamhā ṭhānā apakkamiṁ yasmiṁ ṭhāne ṭhitassa me rāgo uppajji, tamhā ṭhānā apakkamiṁ apasakkiṁ.",
  "atk-s0508a21:31_1": "Apakkantova satimā sampajānohaṁ samaṇasaññaṁ upaṭṭhapetvā satipaṭṭhānamanasikāravasena satimā, sammadeva dhammasabhāvajānanena sampajāno ca hutvā ekamantaṁ upāvisiṁ, pallaṅkaṁ ābhujitvā nisīdiṁ.",
  "atk-s0508a21:31_2": "Nisinnassa ca tato me manasīkāro, yoniso udapajjathātiādi sabbaṁ heṭṭhā vuttanayamevāti.",
  "atk-s0508a21:32_0": "Rājadattattheragāthāvaṇṇanā niṭṭhitā.",
  "atk-s0508a21:33_0": "2. Subhūtattheragāthāvaṇṇanā",
  "atk-s0508a21:34_0": "Ayogetiādikā āyasmato subhūtattherassa gāthā.",
  "atk-s0508a21:34_1": "Kā uppatti?",
  "atk-s0508a21:34_2": "Ayampi purimabuddhesu katādhikāro tattha tattha bhave puññāni upacinanto kassapassa bhagavato kāle bārāṇasiyaṁ gahapatimahāsālakule nibbattitvā viññutaṁ patto ekadivasaṁ satthu santike dhammaṁ sutvā pasannamānaso saraṇesu ca sīlesu ca patiṭṭhāya māse māse aṭṭhakkhattuṁ catujjātiyagandhena satthu gandhakuṭiṁ opuñjāpesi.",
  "atk-s0508a21:34_3": "So tena puññakammena nibbattanibbattaṭṭhāne sugandhasarīro hutvā, imasmiṁ buddhuppāde magadharaṭṭhe gahapatikule nibbattitvā subhūtoti laddhanāmo vayappatto, nissaraṇajjhāsayatāya gharāvāsaṁ pahāya titthiyesu pabbajitvā tattha sāraṁ alabhanto, satthu santike upatissakolitaselādike bahū samaṇabrāhmaṇe pabbajitvā sāmaññasukhaṁ anubhavante disvā sāsane paṭiladdhasaddho pabbajitvā ācariyupajjhāye ārādhetvā kammaṭṭhānaṁ gahetvā vivekavāsaṁ vasanto vipassanaṁ vaḍḍhetvā arahattaṁ pāpuṇi.",
  "atk-s0508a21:34_4": "Tena vuttaṁ apadāne (apa.",
  "atk-s0508a21:34_5": "thera 2.55.272-308) –",
  "atk-s0508a21:35_0": "‘‘Imamhi bhaddake kappe, brahmabandhu mahāyaso;",
  "atk-s0508a21:36_0": "Kassapo nāma gottena, uppajji vadataṁ varo.",
  "atk-s0508a21:37_0": "‘‘Anubyañjanasampanno, bāttiṁsavaralakkhaṇo;",
  "atk-s0508a21:38_0": "Byāmappabhāparivuto, raṁsijālasamotthaṭo.",
  "atk-s0508a21:39_0": "‘‘Assāsetā yathā cando, sūriyova pabhaṅkaro;",
  "atk-s0508a21:40_0": "Nibbāpetā yathā megho, sāgarova guṇākaro.",
  "atk-s0508a21:41_0": "‘‘Dharaṇīriva sīlena, himavāva samādhinā;",
  "atk-s0508a21:42_0": "Ākāso viya paññāya, asaṅgo anilo yathā.",
  "atk-s0508a21:43_0": "‘‘Tadāhaṁ bārāṇasiyaṁ, upapanno mahākule;",
  "atk-s0508a21:44_0": "Pahūtadhanadhaññasmiṁ, nānāratanasañcaye.",
  "atk-s0508a21:45_0": "‘‘Mahatā parivārena, nisinnaṁ lokanāyakaṁ;",
  "atk-s0508a21:46_0": "Upecca dhammamassosiṁ, amataṁva manoharaṁ.",
  "atk-s0508a21:47_0": "‘‘Dvattiṁsalakkhaṇadharo, sanakkhattova candimā;",
  "atk-s0508a21:48_0": "Anubyañjanasampanno, sālarājāva phullito.",
  "atk-s0508a21:49_0": "‘‘Raṁsijālaparikkhitto, dittova kanakācalo;",
  "atk-s0508a21:50_0": "Byāmappabhāparivuto, sataraṁsī divākaro.",
  "atk-s0508a21:51_0": "‘‘Soṇṇānano jinavaro, samaṇīva siluccayo;",
  "atk-s0508a21:52_0": "Karuṇāpuṇṇahadayo, guṇena viya sāgaro.",
  "atk-s0508a21:53_0": "‘‘Lokavissutakitti ca, sinerūva naguttamo;",
  "atk-s0508a21:54_0": "Yasasā vitthato vīro, ākāsasadiso muni.",
  "atk-s0508a21:55_0": "‘‘Asaṅgacitto sabbattha, anilo viya nāyako;",
  "atk-s0508a21:56_0": "Patiṭṭhā sabbabhūtānaṁ, mahīva munisattamo.",
  "atk-s0508a21:57_0": "‘‘Anupalitto lokena, toyena padumaṁ yathā;",
  "atk-s0508a21:58_0": "Kuvādagacchadahano, aggikkhandhova sobhati.",
  "atk-s0508a21:59_0": "‘‘Agado viya sabbattha, kilesavisanāsako;",
  "atk-s0508a21:60_0": "Gandhamādanaselova, guṇagandhavibhūsito.",
  "atk-s0508a21:61_0": "‘‘Guṇānaṁ ākaro vīro, ratanānaṁva sāgaro;",
  "atk-s0508a21:62_0": "Sindhūva vanarājīnaṁ, kilesamalahārako.",
  "atk-s0508a21:63_0": "‘‘Vijayīva mahāyodho, mārasenāvamaddano;",
  "atk-s0508a21:64_0": "Cakkavattīva so rājā, bojjhaṅgaratanissaro.",
  "atk-s0508a21:65_0": "‘‘Mahābhisakkasaṅkāso, dosabyādhitikicchako;",
  "atk-s0508a21:66_0": "Sallakatto yathā vejjo, diṭṭhigaṇḍaviphālako.",
  "atk-s0508a21:67_0": "‘‘So tadā lokapajjoto, sanarāmarasakkato;",
  "atk-s0508a21:68_0": "Parisāsu narādicco, dhammaṁ desayate jino.",
  "atk-s0508a21:69_0": "‘‘Dānaṁ datvā mahābhogo, sīlena sugatūpago;",
  "atk-s0508a21:70_0": "Bhāvanāya ca nibbāti, iccevamanusāsatha.",
  "atk-s0508a21:71_0": "‘‘Desanaṁ taṁ mahassādaṁ, ādimajjhantasobhanaṁ;",
  "atk-s0508a21:72_0": "Suṇanti parisā sabbā, amataṁva mahārasaṁ.",
  "atk-s0508a21:73_0": "‘‘Sutvā sumadhuraṁ dhammaṁ, pasanno jinasāsane;",
  "atk-s0508a21:74_0": "Sugataṁ saraṇaṁ gantvā, yāvajīvaṁ namassahaṁ.",
  "atk-s0508a21:75_0": "‘‘Munino gandhakuṭiyā, opuñjesiṁ tadā mahiṁ;",
  "atk-s0508a21:76_0": "Catujjātena gandhena, māse aṭṭha dinesvahaṁ.",
  "atk-s0508a21:77_0": "‘‘Paṇidhāya sugandhattaṁ, sarīravissagandhino;",
  "atk-s0508a21:78_0": "Tadā jino viyākāsi, sugandhatanulābhitaṁ.",
  "atk-s0508a21:79_0": "‘‘Yo yaṁ gandhakuṭibhūmiṁ, gandhenopuñjate sakiṁ;",
  "atk-s0508a21:80_0": "Tena kammavipākena, upapanno tahiṁ tahiṁ.",
  "atk-s0508a21:81_0": "‘‘Sugandhadeho sabbattha, bhavissati ayaṁ naro;",
  "atk-s0508a21:82_0": "Guṇagandhayutto hutvā, nibbāyissatināsavo.",
  "atk-s0508a21:83_0": "‘‘Tena kammena sukatena, cetanāpaṇidhīhi ca;",
  "atk-s0508a21:84_0": "Jahitvā mānusaṁ dehaṁ, tāvatiṁsamagacchahaṁ.",
  "atk-s0508a21:85_0": "‘‘Pacchime ca bhave dāni, jāto vippakule ahaṁ;",
  "atk-s0508a21:86_0": "Gabbhaṁ me vasato mātā, dehenāsi sugandhitā.",
  "atk-s0508a21:87_0": "‘‘Yadā ca mātukucchimhā, nikkhamāmi tadā purī;",
  "atk-s0508a21:88_0": "Sāvatthi sabbagandhehi, vāsitā viya vāyatha.",
  "atk-s0508a21:89_0": "‘‘Pupphavassañca surabhi, dibbagandhaṁ manoramaṁ;",
  "atk-s0508a21:90_0": "Dhūpāni ca mahagghāni, upavāyiṁsu tāvade.",
  "atk-s0508a21:91_0": "‘‘Devā ca sabbagandhehi, dhūpapupphehi taṁ gharaṁ;",
  "atk-s0508a21:92_0": "Vāsayiṁsu sugandhena, yasmiṁ jāto ahaṁ ghare.",
  "atk-s0508a21:93_0": "‘‘Yadā ca taruṇo bhaddo, paṭhame yobbane ṭhito;",
  "atk-s0508a21:94_0": "Tadā selaṁ saparisaṁ, vinetvā narasārathi.",
  "atk-s0508a21:95_0": "‘‘Tehi sabbehi parivuto, sāvatthipuramāgato;",
  "atk-s0508a21:96_0": "Tadā buddhānubhāvaṁ taṁ, disvā pabbajito ahaṁ.",
  "atk-s0508a21:97_0": "‘‘Sīlaṁ samādhipaññañca, vimuttiñca anuttaraṁ;",
  "atk-s0508a21:98_0": "Bhāvetvā caturo dhamme, pāpuṇiṁ āsavakkhayaṁ.",
  "atk-s0508a21:99_0": "‘‘Yadā pabbajito cāhaṁ, yadā ca arahā ahuṁ;",
  "atk-s0508a21:100_0": "Nibbāyissaṁ yadā cāhaṁ, gandhavasso tadā ahu.",
  "atk-s0508a21:101_0": "‘‘Sarīragandho ca sadātiseti me, mahārahaṁ candanacampakuppalaṁ;",
  "atk-s0508a21:102_0": "Tatheva gandhe itare ca sabbaso, pasayha vāyāmi tato tahiṁ tahiṁ.",
  "atk-s0508a21:103_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a21:104_0": "Arahattaṁ pana patvā titthiyesu pabbajitvā attano pattaṁ attakilamathānuyogaṁ dukkhaṁ, sāsane pabbajitvā pattaṁ jhānādisukhañca cintetvā attano paṭipattipaccavekkhaṇamukhena aññaṁ byākaronto –",
  "atk-s0508a21:105_0": "320.",
  "atk-s0508a21:106_0": " ‘‘Ayoge yuñjamattānaṁ, puriso kiccamicchako;",
  "atk-s0508a21:107_0": "Caraṁ ce nādhigaccheyya, taṁ me dubbhagalakkhaṇaṁ.",
  "atk-s0508a21:108_0": "321.",
  "atk-s0508a21:109_0": " ‘‘Abbūḷhaṁ aghagataṁ vijitaṁ, ekañce ossajeyya kalīva siyā;",
  "atk-s0508a21:110_0": "Sabbānipi ce ossajeyya andhova siyā, samavisamassa adassanato.",
  "atk-s0508a21:111_0": "322.",
  "atk-s0508a21:112_0": " ‘‘Yañhi kayirā tañhi vade, yaṁ na kayirā na taṁ vade;",
  "atk-s0508a21:113_0": "Akarontaṁ bhāsamānaṁ, parijānanti paṇḍitā.",
  "atk-s0508a21:114_0": "323.",
  "atk-s0508a21:115_0": " ‘‘Yathāpi ruciraṁ pupphaṁ, vaṇṇavantaṁ agandhakaṁ;",
  "atk-s0508a21:116_0": "Evaṁ subhāsitā vācā, aphalā hoti akubbato.",
  "atk-s0508a21:117_0": "324.",
  "atk-s0508a21:118_0": " ‘‘Yathāpi ruciraṁ pupphaṁ, vaṇṇavantaṁ sugandhakaṁ;",
  "atk-s0508a21:119_0": "Evaṁ subhāsitā vācā, saphalā hoti kubbato’’ti. –",
  "atk-s0508a21:120_0": "Imā pañca gāthā abhāsi.",
  "atk-s0508a21:121_0": "Tattha ayogeti ayuñjitabbe asevitabbe antadvaye.",
  "atk-s0508a21:121_1": "Idha pana attakilamathānuyogavasena attho veditabbo.",
  "atk-s0508a21:121_2": "Yuñjanti tasmiṁ attānaṁ yuñjanto yojento tathā paṭipajjanto.",
  "atk-s0508a21:121_3": "Kiccamicchakoti ubhayahitāvahaṁ kiccaṁ icchanto, tappaṭipakkhato ayoge caraṁ caranto ce bhaveyya.",
  "atk-s0508a21:121_4": "Nādhigaccheyyāti yathādhippetaṁ hitasukhaṁ na pāpuṇeyyāti ñāyo.",
  "atk-s0508a21:121_5": "Tasmā yaṁ ahaṁ titthiyamatavañcito ayoge yuñjiṁ, taṁ me dubbhagalakkhaṇaṁ apuññasabhāvo.",
  "atk-s0508a21:121_6": "‘‘Purimakammabyāmohito ayoge yuñji’’nti dasseti.",
  "atk-s0508a21:122_0": "Abbūḷhaṁ aghagataṁ vijitanti vibādhanasabhāvatāya aghā nāma rāgādayo, aghāni eva aghagataṁ, aghagatānaṁ vijitaṁ saṁsārappavatti, tesaṁ vijayo kusaladhammābhibhavo.",
  "atk-s0508a21:122_1": "‘‘Aghagataṁ vijita’’nti anunāsikalopaṁ akatvā vuttaṁ.",
  "atk-s0508a21:122_2": "Taṁ abbūḷhaṁ anuddhataṁ yena, taṁ abbūḷhāghagataṁ vijitaṁ katvā evaṁbhūto hutvā, kilese asamucchinditvāti attho.",
  "atk-s0508a21:122_3": "Ekañce ossajeyyāti adutiyatāya padhānatāya ca ekaṁ appamādaṁ sammāpayogameva vā ossajeyya pariccajeyya ce.",
  "atk-s0508a21:122_4": "Kalīva so puggalo kāḷakaṇṇī viya siyā.",
  "atk-s0508a21:122_5": "Sabbānipi ce ossajeyyāti sabbānipi vimuttiyā paripācakāni saddhāvīriyasatisamādhipaññindriyāni ossajeyya ce, abhāvanāya chaḍḍeyya ce, andhova siyā samavisamassa adassanato.",
  "atk-s0508a21:123_0": "Yathāti opammasampaṭipādanatthe nipāto.",
  "atk-s0508a21:123_1": "Ruciranti sobhanaṁ.",
  "atk-s0508a21:123_2": "Vaṇṇavantanti vaṇṇasaṇṭhānasampannaṁ.",
  "atk-s0508a21:123_3": "Agandhakanti gandharahitaṁ pālibhaddakagirikaṇṇikajayasumanādibhedaṁ.",
  "atk-s0508a21:123_4": "Evaṁ subhāsitā vācāti subhāsitā vācā nāma tepiṭakaṁ buddhavacanaṁ vaṇṇasaṇṭhānasampannapupphasadisaṁ.",
  "atk-s0508a21:123_5": "Yathā hi agandhakaṁ pupphaṁ dhārentassa sarīre gandho na pharati, evaṁ etampi yo sakkaccasavanādīhi ca samācarati, tassa sakkaccaṁ asamācarantassa yaṁ tattha kattabbaṁ, taṁ akubbato sutagandhaṁ paṭipattigandhañca na āvahati aphalā hoti.",
  "atk-s0508a21:123_6": "Tena vuttaṁ ‘‘evaṁ subhāsitā vācā, aphalā hoti akubbato’’ti.",
  "atk-s0508a21:124_0": "Sugandhakanti sumanacampakanīluppalapupphādibhedaṁ.",
  "atk-s0508a21:124_1": "Evanti yathā taṁ pupphaṁ dhārentassa sarīre gandho pharati, evaṁ tepiṭakabuddhavacanasaṅkhātā subhāsitā vācāpi yo sakkaccasavanādīhi tattha kattabbaṁ karoti, assa puggalassa saphalā hoti, sutagandhapaṭipattigandhānaṁ āvahanato mahapphalā hoti mahānisaṁsā.",
  "atk-s0508a21:124_2": "Tasmā yathovādaṁ paṭipajjeyya, yathākārī tathāvādī ca bhaveyyāti.",
  "atk-s0508a21:124_3": "Sesaṁ vuttanayameva.",
  "atk-s0508a21:125_0": "Subhūtattheragāthāvaṇṇanā niṭṭhitā.",
  "atk-s0508a21:126_0": "3. Girimānandattheragāthāvaṇṇanā",
  "atk-s0508a21:127_0": "Vassatidevotiādikā āyasmato girimānandattherassa gāthā.",
  "atk-s0508a21:127_1": "Kā uppatti?",
  "atk-s0508a21:127_2": "Ayampi purimabuddhesu katādhikāro tattha tattha bhave puññāni upacinanto sumedhassa bhagavato kāle kulagehe nibbattitvā vayappatto gharāvāsaṁ vasanto attano bhariyāya putte ca kālaṅkate sokasallasamappito araññaṁ paviṭṭho satthārā tattha gantvā dhammaṁ kathetvā sokasalle abbūḷhe pasannamānaso sugandhapupphehi pūjetvā pañcapatiṭṭhitena vanditvā sirasi añjaliṁ katvā abhitthavi.",
  "atk-s0508a21:128_0": "So tena puññakammena devamanussesu saṁsaranto imasmiṁ buddhuppāde rājagahe bimbisārarañño purohitassa putto hutvā nibbatti, girimānandotissa nāmaṁ ahosi.",
  "atk-s0508a21:128_1": "So viññutaṁ patto satthu rājagahagamane buddhānubhāvaṁ disvā paṭiladdhasaddho pabbajitvā samaṇadhammaṁ karonto katipayaṁ divasaṁ gāmakāvāse vasitvā satthāraṁ vandituṁ rājagahaṁ agamāsi.",
  "atk-s0508a21:128_2": "Bimbisāramahārājā tassa āgamanaṁ sutvā upasaṅkamitvā ‘‘idheva, bhante, vasatha, ahaṁ catūhi paccayehi upaṭṭhahāmī’’ti sampavāretvā gato bahukiccatāya na sari.",
  "atk-s0508a21:128_3": "‘‘Thero abbhokāse vasatī’’ti devatā therassa temanabhayena vassaṁ vāresuṁ.",
  "atk-s0508a21:128_4": "Rājā avassanakāraṇaṁ sallakkhetvā therassa kuṭikaṁ kārāpesi.",
  "atk-s0508a21:128_5": "Thero kuṭikāyaṁ vasanto senāsanasappāyalābhena samādhānaṁ labhitvā vīriyasamataṁ yojetvā vipassanaṁ ussukkāpetvā arahattaṁ pāpuṇi.",
  "atk-s0508a21:128_6": "Tena vuttaṁ apadāne (apa.",
  "atk-s0508a21:128_7": "thera 1.40.419-448) –",
  "atk-s0508a21:129_0": "‘‘Bhariyā me kālaṅkatā, putto sivathikaṁ gato;",
  "atk-s0508a21:130_0": "Mātā pitā matā bhātā, ekacitamhi ḍayhare.",
  "atk-s0508a21:131_0": "‘‘Tena sokena santatto, kiso paṇḍu ahosahaṁ;",
  "atk-s0508a21:132_0": "Cittakkhepo ca me āsi, tena sokena aṭṭito.",
  "atk-s0508a21:133_0": "‘‘Sokasallaparetohaṁ, vanantamupasaṅkamiṁ;",
  "atk-s0508a21:134_0": "Pavattaphalaṁ bhuñjitvā, rukkhamūle vasāmahaṁ.",
  "atk-s0508a21:135_0": "‘‘Sumedho nāma sambuddho, dukkhassantakaro jino;",
  "atk-s0508a21:136_0": "Mamuddharitukāmo so, āgañchi mama santikaṁ.",
  "atk-s0508a21:137_0": "‘‘Padasaddaṁ suṇitvāna, sumedhassa mahesino;",
  "atk-s0508a21:138_0": "Paggahetvānahaṁ sīsaṁ, ullokesiṁ mahāmuniṁ.",
  "atk-s0508a21:139_0": "‘‘Upāgate mahāvīre, pīti me udapajjatha;",
  "atk-s0508a21:140_0": "Tadāsimekaggamano, disvā taṁ lokanāyakaṁ.",
  "atk-s0508a21:141_0": "‘‘Satiṁ paṭilabhitvāna, paṇṇamuṭṭhimadāsahaṁ;",
  "atk-s0508a21:142_0": "Nisīdi bhagavā tattha, anukampāya cakkhumā.",
  "atk-s0508a21:143_0": "‘‘Nisajja tattha bhagavā, sumedho lokanāyako;",
  "atk-s0508a21:144_0": "Dhammaṁ me kathayī buddho, sokasallavinodanaṁ.",
  "atk-s0508a21:145_0": "‘‘Anavhitā tato āguṁ, ananuññātā ito gatā;",
  "atk-s0508a21:146_0": "Yathāgatā tathā gatā, tattha kā paridevanā.",
  "atk-s0508a21:147_0": "‘‘Yathāpi pathikā sattā, vassamānāya vuṭṭhiyā;",
  "atk-s0508a21:148_0": "Sabhaṇḍā upagacchanti, vassassāpatanāya te.",
  "atk-s0508a21:149_0": "‘‘Vasse ca te oramite, sampayanti yadicchakaṁ;",
  "atk-s0508a21:150_0": "Evaṁ mātā pitā tuyhaṁ, tattha kā paridevanā.",
  "atk-s0508a21:151_0": "‘‘Āgantukā pāhunakā, caliteritakampitā;",
  "atk-s0508a21:152_0": "Evaṁ mātā pitā tuyhaṁ, tattha kā paridevanā.",
  "atk-s0508a21:153_0": "‘‘Yathāpi urago jiṇṇaṁ, hitvā gacchati saṁ tacaṁ;",
  "atk-s0508a21:154_0": "Evaṁ mātā pitā tuyhaṁ, saṁ tanuṁ idha hīyare.",
  "atk-s0508a21:155_0": "‘‘Buddhassa giramaññāya, sokasallaṁ vivajjayiṁ;",
  "atk-s0508a21:156_0": "Pāmojjaṁ janayitvāna, buddhaseṭṭhaṁ avandahaṁ.",
  "atk-s0508a21:157_0": "‘‘Vanditvāna mahānāgaṁ, pūjayiṁ girimañjariṁ;",
  "atk-s0508a21:158_0": "Dibbagandhaṁ sampavantaṁ, sumedhaṁ lokanāyakaṁ.",
  "atk-s0508a21:159_0": "‘‘Pūjayitvāna sambuddhaṁ, sire katvāna añjaliṁ;",
  "atk-s0508a21:160_0": "Anussaraṁ guṇaggāni, santhaviṁ lokanāyakaṁ.",
  "atk-s0508a21:161_0": "‘‘Nittiṇṇosi mahāvīra, sabbaññu lokanāyaka;",
  "atk-s0508a21:162_0": "Sabbe satte uddharasi, ñāṇena tvaṁ mahāmune.",
  "atk-s0508a21:163_0": "‘‘Vimatiṁ dveḷhakaṁ vāpi, sañchindasi mahāmune;",
  "atk-s0508a21:164_0": "Paṭipādesi me maggaṁ, tava ñāṇena cakkhuma.",
  "atk-s0508a21:165_0": "‘‘Arahā vasipattā ca, chaḷabhiññā mahiddhikā;",
  "atk-s0508a21:166_0": "Antalikkhacarā dhīrā, parivārenti tāvade.",
  "atk-s0508a21:167_0": "‘‘Paṭipannā ca sekhā ca, phalaṭṭhā santi sāvakā;",
  "atk-s0508a21:168_0": "Surodayeva padumā, pupphanti tava sāvakā.",
  "atk-s0508a21:169_0": "‘‘Mahāsamuddovakkhobho , atulopi duruttaro;",
  "atk-s0508a21:170_0": "Evaṁ ñāṇena sampanno, appameyyosi cakkhuma.",
  "atk-s0508a21:171_0": "‘‘Vanditvāhaṁ lokajinaṁ, cakkhumantaṁ mahāyasaṁ;",
  "atk-s0508a21:172_0": "Puthudisā namassanto, paṭikuṭiko āgañchahaṁ.",
  "atk-s0508a21:173_0": "‘‘Devalokā cavitvāna, sampajāno patissato;",
  "atk-s0508a21:174_0": "Okkamiṁ mātuyā kucchiṁ, sandhāvanto bhavābhave.",
  "atk-s0508a21:175_0": "‘‘Agārā abhinikkhamma, pabbajiṁ anagāriyaṁ;",
  "atk-s0508a21:176_0": "Ātāpī nipako jhāyī, paṭisallānagocaro.",
  "atk-s0508a21:177_0": "‘‘Padhānaṁ padahitvāna, tosayitvā mahāmuniṁ;",
  "atk-s0508a21:178_0": "Candovabbhaghanā mutto, vicarāmi ahaṁ sadā.",
  "atk-s0508a21:179_0": "‘‘Vivekamanuyuttomhi, upasanto nirūpadhi;",
  "atk-s0508a21:180_0": "Sabbāsave pariññāya, viharāmi anāsavo.",
  "atk-s0508a21:181_0": "‘‘Tiṁsakappasahassamhi, yaṁ buddhamabhipūjayiṁ;",
  "atk-s0508a21:182_0": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a21:183_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a21:184_0": "Atha therassa arahattappattiyā haṭṭhatuṭṭhe viya deve vassante upari taṁ vassane niyojanamukhena aññaṁ byākaronto –",
  "atk-s0508a21:185_0": "325.",
  "atk-s0508a21:186_0": " ‘‘Vassati devo yathāsugītaṁ, channā me kuṭikā sukhā nivātā;",
  "atk-s0508a21:187_0": "Tassaṁ viharāmi vūpasanto, atha ce patthayasī pavassa deva.",
  "atk-s0508a21:188_0": "326.",
  "atk-s0508a21:189_0": " ‘‘Vassati devo yathāsugītaṁ, channā me kuṭikā sukhā nivātā;",
  "atk-s0508a21:190_0": "Tassaṁ viharāmi santacitto, atha ce patthayasī pavassa deva.",
  "atk-s0508a21:191_0": "327.",
  "atk-s0508a21:192_0": " ‘‘Vassati devo…pe… tassaṁ viharāmi vītarāgo…pe….",
  "atk-s0508a21:193_0": "328.",
  "atk-s0508a21:194_0": " ‘‘Vassati devo…pe… tassaṁ viharāmi vītadoso…pe….",
  "atk-s0508a21:195_0": "329.",
  "atk-s0508a21:196_0": " ‘‘Vassati devo…pe… tassaṁ viharāmi vītamoho;",
  "atk-s0508a21:197_0": "Atha ce patthayasī pavassa devā’’ti. – imā pañca gāthā abhāsi;",
  "atk-s0508a21:198_0": "Tattha yathāsugītanti sugītānurūpaṁ, sundarassa attano meghagītassa anurūpamevāti attho.",
  "atk-s0508a21:198_1": "Valāhako hi yathā agajjanto kevalaṁ vassanto na sobhati, evaṁ satapaṭalasahassapaṭalena uṭṭhahitvā thanayanto gajjanto vijjullatā nicchārentopi avassanto na sobhati, tathābhūto pana hutvā vassanto sobhatīti vuttaṁ ‘‘vassati devo yathāsugīta’’nti. Tenāha –",
  "atk-s0508a21:198_2": "‘‘abhitthanaya, pajjunna’’ , (cariyā. 3.89; jā.",
  "atk-s0508a21:198_3": "1.1.75) ‘‘gajjitā ceva vassitā cā’’ti (a. ni. 4.101; pu. pa. 157) ca.",
  "atk-s0508a21:198_4": "Tassaṁ viharāmīti tassaṁ kuṭikāyaṁ ariyavihāragabbhena iriyāpathavihārena viharāmi.",
  "atk-s0508a21:198_5": "Vūpasantacittoti aggaphalasamādhinā sammadeva upasantamānaso.",
  "atk-s0508a21:199_0": "Evaṁ therassa anekavāraṁ kataṁ uyyojanaṁ sirasā sampaṭicchanto valāhakadevaputto ninnañca thalañca pūrento mahāvassaṁ vassāpesi.",
  "atk-s0508a21:200_0": "Girimānandattheragāthāvaṇṇanā niṭṭhitā.",
  "atk-s0508a21:201_0": "4. Sumanattheragāthāvaṇṇanā",
  "atk-s0508a21:202_0": "Yaṁ patthayānotiādikā āyasmato sumanattherassa gāthā.",
  "atk-s0508a21:202_1": "Kā uppatti?",
  "atk-s0508a21:202_2": "Ayampi purimabuddhesu katādhikāro tattha tattha bhave puññāni upacinanto ito pañcanavute kappe buddhasuññe loke kulagehe nibbattitvā viññutaṁ patto ekaṁ paccekabuddhaṁ byādhitaṁ disvā harītakaṁ adāsi .",
  "atk-s0508a21:202_3": "So tena puññakammena devamanussesu saṁsaranto imasmiṁ buddhuppāde kosalaraṭṭhe gahapatikule nibbattitvā sumanoti laddhanāmo sukhena vaḍḍhi.",
  "atk-s0508a21:202_4": "Tassa pana mātulo pabbajitvā arahā hutvā araññe viharanto sumane vayappatte taṁ pabbājetvā caritānukūlaṁ kammaṭṭhānaṁ adāsi.",
  "atk-s0508a21:202_5": "So tattha yogakammaṁ karonto cattāri jhānāni pañca ca abhiññāyo nibbattesi.",
  "atk-s0508a21:202_6": "Athassa thero vipassanāvidhiṁ ācikkhi.",
  "atk-s0508a21:202_7": "So ca nacireneva vipassanaṁ vaḍḍhetvā arahatte patiṭṭhāsi.",
  "atk-s0508a21:202_8": "Tena vuttaṁ apadāne (apa.",
  "atk-s0508a21:202_9": "thera 2.44.60-71) –",
  "atk-s0508a21:203_0": "‘‘Harītakaṁ āmalakaṁ, ambajambuvibhītakaṁ;",
  "atk-s0508a21:204_0": "Kolaṁ bhallātakaṁ billaṁ, sayameva harāmahaṁ.",
  "atk-s0508a21:205_0": "‘‘Disvāna pabbhāragataṁ, jhāyiṁ jhānarataṁ muniṁ;",
  "atk-s0508a21:206_0": "Ābādhena āpīḷentaṁ, adutīyaṁ mahāmuniṁ.",
  "atk-s0508a21:207_0": "‘‘Harītakaṁ gahetvāna, sayambhussa adāsahaṁ;",
  "atk-s0508a21:208_0": "Khādamattamhi bhesajje, byādhi passambhi tāvade.",
  "atk-s0508a21:209_0": "‘‘Pahīnadaratho buddho, anumodamakāsi me;",
  "atk-s0508a21:210_0": "Bhesajjadāneniminā, byādhivūpasamena ca.",
  "atk-s0508a21:211_0": "‘‘Devabhūto manusso vā, jāto vā aññajātiyā;",
  "atk-s0508a21:212_0": "Sabbattha sukhito hotu, mā ca te byādhimāgamā.",
  "atk-s0508a21:213_0": "‘‘Idaṁ vatvāna sambuddho, sayambhū aparājito;",
  "atk-s0508a21:214_0": "Nabhaṁ abbhuggamī dhīro, haṁsarājāva ambare.",
  "atk-s0508a21:215_0": "‘‘Yato harītakaṁ dinnaṁ, sayambhussa mahesino;",
  "atk-s0508a21:216_0": "Imaṁ jātiṁ upādāya, byādhi me nupapajjatha.",
  "atk-s0508a21:217_0": "‘‘Ayaṁ pacchimako mayhaṁ, carimo vattate bhavo;",
  "atk-s0508a21:218_0": "Tisso vijjā sacchikatā, kataṁ buddhassa sāsanaṁ.",
  "atk-s0508a21:219_0": "‘‘Catunnavutito kappe, bhesajjamadadiṁ tadā;",
  "atk-s0508a21:220_0": "Duggatiṁ nābhijānāmi, bhesajjassa idaṁ phalaṁ.",
  "atk-s0508a21:221_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a21:222_0": "Arahatte pana patiṭṭhito ekadivasaṁ mātulattherassa upaṭṭhānaṁ agamāsi.",
  "atk-s0508a21:222_1": "Taṁ thero adhigamaṁ pucchi, taṁ byākaronto –",
  "atk-s0508a21:223_0": "330.",
  "atk-s0508a21:224_0": " ‘‘Yaṁ patthayāno dhammesu, upajjhāyo anuggahi;",
  "atk-s0508a21:225_0": "Amataṁ abhikaṅkhantaṁ, kataṁ kattabbakaṁ mayā.",
  "atk-s0508a21:226_0": "331.",
  "atk-s0508a21:227_0": " ‘‘Anuppatto sacchikato, sayaṁ dhammo anītiho;",
  "atk-s0508a21:228_0": "Visuddhañāṇo nikkaṅkho, byākaromi tavantike.",
  "atk-s0508a21:229_0": "332.",
  "atk-s0508a21:230_0": " ‘‘Pubbenivāsaṁ jānāmi, dibbacakkhu visodhitaṁ;",
  "atk-s0508a21:231_0": "Sadattho me anuppatto, kataṁ buddhassa sāsanaṁ.",
  "atk-s0508a21:232_0": "333.",
  "atk-s0508a21:233_0": " ‘‘Appamattassa me sikkhā, sussutā tava sāsane;",
  "atk-s0508a21:234_0": "Sabbe me āsavā khīṇā, natthi dāni punabbhavo.",
  "atk-s0508a21:235_0": "334.",
  "atk-s0508a21:236_0": " ‘‘Anusāsi maṁ ariyavatā, anukampi anuggahi;",
  "atk-s0508a21:237_0": "Amogho tuyhamovādo, antevāsimhi sikkhito’’ti. –",
  "atk-s0508a21:238_0": "Imāhi pañcahi gāthāhi sīhanādaṁ nadanto aññaṁ byākāsi.",
  "atk-s0508a21:239_0": "Tattha yaṁ patthayāno dhammesu, upajjhāyo anuggahi.",
  "atk-s0508a21:239_1": "Amataṁ abhikaṅkhantanti samathavipassanādīsu anavajjadhammesu yaṁ dhammaṁ mayhaṁ patthayanto ākaṅkhanto upajjhāyo amataṁ nibbānaṁ abhikaṅkhantaṁ maṁ ovādadānavasena anuggaṇhi.",
  "atk-s0508a21:239_2": "Kataṁ kattabbakaṁ mayāti tassa adhigamatthaṁ kattabbaṁ pariññādisoḷasavidhaṁ kiccaṁ kataṁ niṭṭhāpitaṁ mayā.",
  "atk-s0508a21:240_0": "Tato eva anuppatto adhigato catubbidhopi maggadhammo sacchikato.",
  "atk-s0508a21:240_1": "Sayaṁ dhammo anītihoti sayaṁ attanāyeva nibbānadhammo phaladhammo ca anītiho asandiddho attapaccakkho kato, ‘‘itiha, iti kirā’’ti pavattiyā itihasaṅkhātaṁ saṁsayaṁ samucchindantoyeva ariyamaggo pavattati.",
  "atk-s0508a21:240_2": "Tenāha ‘‘visuddhañāṇo nikkaṅkho’’tiādi.",
  "atk-s0508a21:240_3": "Tattha visuddhañāṇoti sabbasaṁkilesavisuddhiyā visuddhañāṇo.",
  "atk-s0508a21:240_4": "Tavantiketi tava samīpe.",
  "atk-s0508a21:241_0": "Sadatthoti arahattaṁ.",
  "atk-s0508a21:241_1": "Sikkhāti adhisīlasikkhādayo.",
  "atk-s0508a21:241_2": "Sussutāti pariyattibāhusaccassa paṭivedhabāhusaccassa ca pāripūrivasena suṭṭhu sutā.",
  "atk-s0508a21:241_3": "Tava sāsaneti tava ovāde anusiṭṭhiyaṁ ṭhitassa.",
  "atk-s0508a21:242_0": "Ariyavatāti suvisuddhasīlādivatasamādānena.",
  "atk-s0508a21:242_1": "Antevāsimhi sikkhitoti tuyhaṁ samīpe ciṇṇabrahmacariyavāsatāya antevāsī sikkhitavā sikkhitaadhisīlādisikkho amhīti.",
  "atk-s0508a21:243_0": "Sumanattheragāthāvaṇṇanā niṭṭhitā.",
  "atk-s0508a21:244_0": "5. Vaḍḍhattheragāthāvaṇṇanā",
  "atk-s0508a21:245_0": "Sādhūhītiādikā āyasmato vaḍḍhattherassa gāthā.",
  "atk-s0508a21:245_1": "Kā uppatti?",
  "atk-s0508a21:245_2": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto imasmiṁ buddhuppāde bhārukacchanagare gahapatikule nibbattitvā vaḍḍhoti laddhanāmo anupubbena vaḍḍhati.",
  "atk-s0508a21:245_3": "Athassa mātā saṁsāre sañjātasaṁvegā puttaṁ ñātīnaṁ niyyādetvā bhikkhunīnaṁ santike pabbajitvā vipassanāya kammaṁ karontī arahattaṁ pāpuṇitvā aparena samayena puttampi viññutaṁ pattaṁ veḷudantattherassa santike pabbājesi.",
  "atk-s0508a21:245_4": "So pabbajito buddhavacanaṁ uggahetvā bahussuto dhammakathiko hutvā ganthadhuraṁ vahanto ekadivasaṁ ‘‘ekako santaruttarova mātaraṁ passissāmī’’ti bhikkhunupassayaṁ agamāsi.",
  "atk-s0508a21:245_5": "Taṁ disvā mātā ‘‘kasmā tvaṁ ekako santaruttarova idhāgato’’ti codesi.",
  "atk-s0508a21:245_6": "So mātarā codiyamāno ‘‘ayuttaṁ mayā kata’’nti uppannasaṁvego vihāraṁ gantvā divāṭṭhāne nisinno vipassitvā arahattaṁ patvā mātu ovādasampattipakāsanamukhena aññaṁ byākaronto –",
  "atk-s0508a21:246_0": "335.",
  "atk-s0508a21:247_0": " ‘‘Sādhū hi kira me mātā, patodaṁ upadaṁsayi;",
  "atk-s0508a21:248_0": "Yassāhaṁ vacanaṁ sutvā, anusiṭṭho janettiyā;",
  "atk-s0508a21:249_0": "Āraddhavīriyo pahitatto, patto sambodhimuttamaṁ.",
  "atk-s0508a21:250_0": "336.",
  "atk-s0508a21:251_0": " ‘‘Arahā dakkhiṇeyyomhi, tevijjo amataddaso;",
  "atk-s0508a21:252_0": "Jetvā namucino senaṁ, viharāmi anāsavo.",
  "atk-s0508a21:253_0": "337.",
  "atk-s0508a21:254_0": " ‘‘Ajjhattañca bahiddhā ca, ye me vijjiṁsu āsavā;",
  "atk-s0508a21:255_0": "Sabbe asesā ucchinnā, na ca uppajjare puna.",
  "atk-s0508a21:256_0": "338.",
  "atk-s0508a21:257_0": " ‘‘Visāradā kho bhaginī, evamatthaṁ abhāsayi;",
  "atk-s0508a21:258_0": "Apihā nūna mayipi, vanatho te na vijjati.",
  "atk-s0508a21:259_0": "339.",
  "atk-s0508a21:260_0": " ‘‘Pariyantakataṁ dukkhaṁ, antimoyaṁ samussayo;",
  "atk-s0508a21:261_0": "Jātimaraṇasaṁsāro, natthi dāni punabbhavo’’ti. – imā gāthā abhāsi;",
  "atk-s0508a21:262_0": "Tattha sādhū hi kira me mātā, patodaṁ upadaṁsayīti sādhu vata mātā mayhaṁ ovādasaṅkhātaṁ patodaṁ dasseti, tena me vīriyaṁ uttejentī uttamaṅge paññāsīse vijjhi.",
  "atk-s0508a21:262_1": "Yassāti yassā me mātuyā.",
  "atk-s0508a21:262_2": "Sambodhinti arahattaṁ.",
  "atk-s0508a21:262_3": "Ayañhettha yojanā –",
  "atk-s0508a21:262_4": "janettiyā me anusiṭṭho yassā anusāsanībhūtaṁ vacanaṁ sutvā ahaṁ āraddhavīriyo pahitatto viharanto uttamaṁ aggaphalaṁ sambodhiṁ arahattaṁ patto.",
  "atk-s0508a21:263_0": "Tato eva ārakattā kilesehi arahā puññakkhettatāya dakkhiṇeyyo dakkhiṇāraho amhi.",
  "atk-s0508a21:263_1": "Pubbenivāsañāṇādivijjāttayassa adhigatattā tevijjo nibbānassa sacchikatattā amataddaso namucino mārassa senaṁ kilesavāhiniṁ bodhipakkhiyasenāya jinitvā tassa jitattāyeva anāsavo sukhaṁ viharāmīti.",
  "atk-s0508a21:264_0": "Idāni ‘‘anāsavo’’ti vuttamatthaṁ pākaṭataraṁ kātuṁ ‘‘ajjhattañcā’’ ti gāthamāha.",
  "atk-s0508a21:264_1": "Tassattho –",
  "atk-s0508a21:264_2": "ajjhattaṁ ajjhattavatthukā ca bahiddhā bahiddhavatthukā ca āsavā ye mayhaṁ ariyamaggādhigamato pubbe vijjiṁsu upalabbhiṁsu, te sabbe anavasesā ucchinnā ariyamaggena samucchinnā pahīnā puna dāni kadācipi na ca uppajjeyyuṁ na uppajjissantiyevāti.",
  "atk-s0508a21:265_0": "Idāni mātu vacanaṁ aṅkusaṁ katvā attanā arahattassa adhigatattā mātaraṁ thomento ‘‘visāradā’’ti gāthamāha.",
  "atk-s0508a21:265_1": "Tattha visāradā khoti ekaṁsena vigatasārajjā.",
  "atk-s0508a21:265_2": "Evaṁ mātu attano ca arahattādhigamena satthu orasaputtabhāvaṁ ullapento mātaraṁ ‘‘bhaginī’’ti āha.",
  "atk-s0508a21:265_3": "Etamatthaṁ abhāsayīti etaṁ mama ovādabhūtaṁ atthaṁ abhaṇi.",
  "atk-s0508a21:265_4": "Evaṁ pana maṁ ovadantī na kevalaṁ visāradā eva, atha kho apihā nūna mayipi tava puttakepi apihā asanthavā maññe, kiṁ vā etena parikappanena?",
  "atk-s0508a21:265_5": "Vanatho te na vijjati avijjādiko vanatho tava santāne nattheva, yā maṁ bhavakkhaye niyojesīti adhippāyo.",
  "atk-s0508a21:266_0": "Idāni ‘‘tayā niyojitākāreneva mayā paṭipanna’’nti dassento ‘‘pariyantakata’’nti osānagāthamāha, tassattho suviññeyyova.",
  "atk-s0508a21:267_0": "Vaḍḍhattheragāthāvaṇṇanā niṭṭhitā.",
  "atk-s0508a21:268_0": "6. Nadīkassapattheragāthāvaṇṇanā",
  "atk-s0508a21:269_0": "Atthāyavata metiādikā āyasmato nadīkassapattherassa gāthā.",
  "atk-s0508a21:269_1": "Kā uppatti?",
  "atk-s0508a21:269_2": "Ayampi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinanto padumuttarassa bhagavato kāle kulagehe nibbattitvā viññutaṁ patto ekadivasaṁ satthāraṁ piṇḍāya carantaṁ disvā pasannamānaso attanā ropitassa ambarukkhassa paṭhamuppannaṁ manosilāvaṇṇaṁ ekaṁ ambaphalaṁ adāsi.",
  "atk-s0508a21:269_3": "So tena puññakammena devamanussesu saṁsaranto imasmiṁ buddhuppāde magadharaṭṭhe brāhmaṇakule uruvelakassapassa bhātā hutvā nibbatto.",
  "atk-s0508a21:269_4": "Vayappatto nissaraṇajjhāsayatāya gharāvāsaṁ anicchanto tāpasapabbajjaṁ pabbajitvā tīhi tāpasasatehi saddhiṁ nerañjarāya nadiyā tīre assamaṁ māpetvā viharati.",
  "atk-s0508a21:269_5": "Nadītīre vasanato hissa kassapagottatāya ca nadīkassapoti samaññā ahosi.",
  "atk-s0508a21:269_6": "Tassa bhagavā saparisassa ehibhikkhubhāvena upasampadaṁ adāsi.",
  "atk-s0508a21:269_7": "Taṁ sabbaṁ khandhake (mahāva.",
  "atk-s0508a21:269_8": "36-39) āgatameva.",
  "atk-s0508a21:269_9": "So bhagavato ādittapariyāyadesanāya (mahāva. 54; saṁ. ni.",
  "atk-s0508a21:269_10": "4.28) arahatte patiṭṭhāsi.",
  "atk-s0508a21:269_11": "Tena vuttaṁ apadāne (apa.",
  "atk-s0508a21:269_12": "thera 2.44.81-87) –",
  "atk-s0508a21:270_0": "‘‘Padumuttarabuddhassa, lokajeṭṭhassa tādino;",
  "atk-s0508a21:271_0": "Piṇḍāya vicarantassa, dhārato uttamaṁ yasaṁ.",
  "atk-s0508a21:272_0": "‘‘Aggaphalaṁ gahetvāna, vippasannena cetasā;",
  "atk-s0508a21:273_0": "Dakkhiṇeyyassa vīrassa, adāsiṁ satthuno ahaṁ.",
  "atk-s0508a21:274_0": "‘‘Tena kammena dvipadinda, lokajeṭṭha narāsabha;",
  "atk-s0508a21:275_0": "Pattomhi acalaṁ ṭhānaṁ, hitvā jayaparājayaṁ.",
  "atk-s0508a21:276_0": "‘‘Satasahassito kappe, yaṁ dānamadadiṁ tadā;",
  "atk-s0508a21:277_0": "Duggatiṁ nābhijānāmi, aggadānassidaṁ phalaṁ.",
  "atk-s0508a21:278_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a21:279_0": "Arahatte pana patiṭṭhito aparabhāge attano paṭipattiṁ paccavekkhitvā diṭṭhisamugghātakittanamukhena aññaṁ byākaronto –",
  "atk-s0508a21:280_0": "340.",
  "atk-s0508a21:281_0": " ‘‘Atthāya vata me buddho, nadiṁ nerañjaraṁ agā;",
  "atk-s0508a21:282_0": "Yassāhaṁ dhammaṁ sutvāna, micchādiṭṭhiṁ vivajjayiṁ.",
  "atk-s0508a21:283_0": "341.",
  "atk-s0508a21:284_0": " ‘‘Yajiṁ uccāvace yaññe, aggihuttaṁ juhiṁ ahaṁ;",
  "atk-s0508a21:285_0": "Esā suddhīti maññanto, andhabhūto puthujjano.",
  "atk-s0508a21:286_0": "342.",
  "atk-s0508a21:287_0": " ‘‘Diṭṭhigahanapakkhando, parāmāsena mohito;",
  "atk-s0508a21:288_0": "Asuddhiṁ maññisaṁ suddhiṁ, andhabhūto aviddasu.",
  "atk-s0508a21:289_0": "343.",
  "atk-s0508a21:290_0": " ‘‘Micchādiṭṭhi pahīnā me, bhavā sabbe vidālitā;",
  "atk-s0508a21:291_0": "Juhāmi dakkhiṇeyyaggiṁ, namassāmi tathāgataṁ.",
  "atk-s0508a21:292_0": "344.",
  "atk-s0508a21:293_0": " ‘‘Mohā sabbe pahīnā me, bhavataṇhā padālitā;",
  "atk-s0508a21:294_0": "Vikkhīṇo jātisaṁsāro, natthi dāni punabbhavo’’ti. –",
  "atk-s0508a21:295_0": "Imā pañca gāthā abhāsi.",
  "atk-s0508a21:296_0": "Tattha atthāya vata meti mayhaṁ atthāya vata hitāya vata.",
  "atk-s0508a21:296_1": "Buddhoti sabbaññubuddho.",
  "atk-s0508a21:296_2": "Nadiṁ nerañjaraṁ agāti nerañjarāsaṅkhātaṁ nadiṁ agañchi, tassā nadiyā tīre ca mama bhātu uruvelakassapassa assamaṁ upagatoti adhippāyo.",
  "atk-s0508a21:297_0": "Idāni yathāvuttamatthaṁ vivarituṁ ‘‘yassāha’’ntiādi vuttaṁ.",
  "atk-s0508a21:297_1": "Yassāti yassa buddhassa bhagavato.",
  "atk-s0508a21:297_2": "Dhammaṁ sutvānāti catusaccapaṭisaṁyuttaṁ dhammaṁ sutvā, sotadvārānusārena upalabhitvā.",
  "atk-s0508a21:297_3": "Micchādiṭṭhiṁ vivajjayinti ‘‘yaññādīhi suddhi hotī’’tiādinayappavattaṁ viparītadassanaṁ pajahiṁ.",
  "atk-s0508a21:298_0": "Micchādiṭṭhiṁ vivajjayinti vuttamevatthaṁ vitthāretvā dassetuṁ ‘‘yaji’’ntiādimāha.",
  "atk-s0508a21:298_1": "Tattha yajiṁ uccāvace yaññeti pākaṭayaññe somayāgavājapeyyādike nānāvidhe yaññe yajiṁ.",
  "atk-s0508a21:298_2": "Aggihuttaṁ juhiṁ ahanti tesaṁ yaññānaṁ yajanavasena āhutiṁ paggaṇhanto aggiṁ paricariṁ.",
  "atk-s0508a21:298_3": "Esā suddhīti maññantoti esā yaññakiriyā aggipāricariyā suddhihetubhāvato suddhi ‘‘evaṁ me saṁsārasuddhi hotī’’ti maññamāno.",
  "atk-s0508a21:298_4": "Andhabhūto puthujjanoti paññācakkhuvekallena avijjandhatāya andhabhūto puthujjano hutvā vanagahanapabbatagahanādīni viya duratikkamanaṭṭhena diṭṭhiyeva gahanaṁ diṭṭhigahanaṁ , taṁ pakkhando anupaviṭṭhoti diṭṭhigahanapakkhando.",
  "atk-s0508a21:298_5": "Parāmāsenāti dhammasabhāvaṁ atikkamitvā ‘‘idameva sacca’’nti parāmasanato parāmāsasaṅkhātena micchābhinivesena.",
  "atk-s0508a21:298_6": "Mohitoti mūḷhabhāvaṁ pāpito.",
  "atk-s0508a21:298_7": "Asuddhiṁ maññisaṁ suddhinti asuddhiṁ maggaṁ ‘‘suddhiṁ magga’’nti maññisaṁ maññiṁ.",
  "atk-s0508a21:298_8": "Tattha kāraṇamāha ‘‘andhabhūto aviddasū’’ti.",
  "atk-s0508a21:298_9": "Yasmā avijjāya andhabhūto, tato eva dhammādhammaṁ yuttāyuttañca avidvā, tasmā tathā maññinti attho.",
  "atk-s0508a21:299_0": "Micchādiṭṭhi pahīnā meti evaṁbhūtassa pana satthu sammukhā catusaccagabbhaṁ dhammakathaṁ sutvā yoniso paṭipajjantassa ariyamaggasammādiṭṭhiyā sabbāpi micchādiṭṭhi samucchedappahānavasena mayhaṁ pahīnā.",
  "atk-s0508a21:299_1": "Bhavāti kāmabhavādayo sabbepi bhavā ariyamaggasatthena vidālitā viddhaṁsitā.",
  "atk-s0508a21:299_2": "Juhāmi dakkhiṇeyyagginti āhavanīyādike aggī chaḍḍetvā sadevakassa lokassa aggadakkhiṇeyyatāya sabbassa ca pāpassa dahanato dakkhiṇeyyaggiṁ sammāsambuddhaṁ juhāmi paricarāmi.",
  "atk-s0508a21:299_3": "Tayidaṁ mayhaṁ dakkhiṇeyyaggiparicaraṇaṁ dadhinavanītamathitasappiādinirapekkhaṁ satthu namassanamevāti āha ‘‘namassāmi tathāgata’’nti.",
  "atk-s0508a21:299_4": "Atha vā juhāmi dakkhiṇeyyagginti dāyakānaṁ dakkhiṇāya mahapphalabhāvakaraṇena pāpassa ca dahanena dakkhiṇeyyaggibhūtaṁ attānaṁ juhāmi paricarāmi tathā katvā paricarāmi, tathā katvā pariharāmi.",
  "atk-s0508a21:299_5": "Pubbe aggidevaṁ namassāmi, idāni pana namassāmi tathāgatanti.",
  "atk-s0508a21:300_0": "Mohā sabbe pahīnā meti dukkhe aññāṇādibhedā sabbe mohā mayhaṁ pahīnā samucchinnā, tato eva ‘‘bhavataṇhā padālitā.",
  "atk-s0508a21:300_1": "Vikkhīṇo jātisaṁsāro, natthi dāni punabbhavo’’ti tīsu padesu me-saddo ānetvā yojetabbo.",
  "atk-s0508a21:301_0": "Nadīkassapattheragāthāvaṇṇanā niṭṭhitā.",
  "atk-s0508a21:302_0": "7. Gayākassapattheragāthāvaṇṇanā",
  "atk-s0508a21:303_0": "Pātomajjhanhikantiādikā āyasmato gayākassapattherassa gāthā.",
  "atk-s0508a21:303_1": "Kā uppatti?",
  "atk-s0508a21:303_2": "Ayampi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinanto ito ekatiṁse kappe sikhissa bhagavato kāle kulagehe nibbattitvā viññutaṁ patto nissaraṇajjhāsayatāya gharāvāsaṁ pahāya tāpasapabbajjaṁ pabbajitvā araññāyatane assamaṁ kāretvā vanamūlaphalāhāro vasati.",
  "atk-s0508a21:303_3": "Tena ca samayena bhagavā eko adutiyo tassa assamasamīpena gacchati.",
  "atk-s0508a21:303_4": "So bhagavantaṁ disvā pasannamānaso upasaṅkamitvā vanditvā ekamantaṁ ṭhito velaṁ oloketvā manoharāni kolaphalāni satthu upanesi.",
  "atk-s0508a21:303_5": "So tena puññakammena devamanussesu saṁsaranto imasmiṁ buddhuppāde brāhmaṇakule nibbattitvā vayappatto nissaraṇajjhāsayatāya gharāvāsaṁ pahāya tāpasapabbajjaṁ pabbajitvā dvīhi tāpasasatehi saddhiṁ gayāyaṁ viharati.",
  "atk-s0508a21:303_6": "Gayāyaṁ vasanato hissa kassapagottatāya ca gayākassapoti samaññā ahosi.",
  "atk-s0508a21:303_7": "So bhagavatā saddhiṁ parisāya ehibhikkhūpasampadaṁ datvā ādittapariyāyadesanāya (mahāva.",
  "atk-s0508a21:303_8": "54) ovadiyamāno arahatte patiṭṭhāsi.",
  "atk-s0508a21:303_9": "Tena vuttaṁ apadāne (apa.",
  "atk-s0508a21:303_10": "thera 2.45.8-14) –",
  "atk-s0508a21:304_0": "‘‘Ajinena nivatthohaṁ, vākacīradharo tadā;",
  "atk-s0508a21:305_0": "Khāriyā pūrayitvānaṁ, kolaṁhāsiṁ mamassamaṁ.",
  "atk-s0508a21:306_0": "‘‘Tamhi kāle sikhī buddho, eko adutiyo ahu;",
  "atk-s0508a21:307_0": "Mamassamaṁ upagacchi, jānanto sabbakālikaṁ.",
  "atk-s0508a21:308_0": "‘‘Sakaṁ cittaṁ pasādetvā, vanditvāna ca subbataṁ;",
  "atk-s0508a21:309_0": "Ubho hatthehi paggayha, kolaṁ buddhassadāsahaṁ.",
  "atk-s0508a21:310_0": "‘‘Ekatiṁse ito kappe, yaṁ phalamadadiṁ tadā;",
  "atk-s0508a21:311_0": "Duggatiṁ nābhijānāmi, koladānassidaṁ phalaṁ.",
  "atk-s0508a21:312_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a21:313_0": "Arahatte pana patiṭṭhito attano paṭipattiṁ paccavekkhitvā pāpapavāhanakittanamukhena aññaṁ byākaronto –",
  "atk-s0508a21:314_0": "345.",
  "atk-s0508a21:315_0": " ‘‘Pāto majjhanhikaṁ sāyaṁ, tikkhattuṁ divasassahaṁ;",
  "atk-s0508a21:316_0": "Otariṁ udakaṁ sohaṁ, gayāya gayaphagguyā.",
  "atk-s0508a21:317_0": "346.",
  "atk-s0508a21:318_0": " ‘‘Yaṁ mayā pakataṁ pāpaṁ, pubbe aññāsu jātisu;",
  "atk-s0508a21:319_0": "Taṁ dānīdha pavāhemi, evaṁdiṭṭhi pure ahuṁ.",
  "atk-s0508a21:320_0": "347.",
  "atk-s0508a21:321_0": " ‘‘Sutvā subhāsitaṁ vācaṁ, dhammatthasahitaṁ padaṁ;",
  "atk-s0508a21:322_0": "Tathaṁ yāthāvakaṁ atthaṁ, yoniso paccavekkhisaṁ.",
  "atk-s0508a21:323_0": "348.",
  "atk-s0508a21:324_0": " ‘‘Ninhātasabbapāpomhi, nimmalo payato suci;",
  "atk-s0508a21:325_0": "Suddho suddhassa dāyādo, putto buddhassa oraso.",
  "atk-s0508a21:326_0": "349.",
  "atk-s0508a21:327_0": " ‘‘Ogayhaṭṭhaṅgikaṁ sotaṁ, sabbapāpaṁ pavāhayiṁ;",
  "atk-s0508a21:328_0": "Tisso vijjā ajjhagamiṁ, kataṁ buddhassa sāsana’’nti. –",
  "atk-s0508a21:329_0": "Imā pañca gāthā abhāsi.",
  "atk-s0508a21:330_0": "Tattha paṭhamagāthāya tāva ayaṁ saṅkhepattho –",
  "atk-s0508a21:330_1": "pāto sūriyuggamanavelāyaṁ, majjhanhikaṁ majjhanhavelāyaṁ, sāyaṁ sāyanhavelāyanti divasassa tikkhattuṁ tayo vāre ahaṁ udakaṁ otariṁ ogāhiṁ.",
  "atk-s0508a21:330_2": "Otaranto ca sohaṁ na yattha katthaci yadā vā tadā vā otariṁ, atha kho gayāya mahājanassa ‘‘pāpapavāhana’’nti abhisammate gayātitthe, gayaphagguyā gayāphaggunāmake phaggunīmāsassa uttaraphaggunīnakkhatte anusaṁvaccharaṁ udakorohanamanuyutto ahosinti.",
  "atk-s0508a21:331_0": "Idāni tadā yenādhippāyena udakorohanamanuyuttaṁ, taṁ dassetuṁ ‘‘yaṁ mayā’’ti gāthamāha.",
  "atk-s0508a21:331_1": "Tassattho –",
  "atk-s0508a21:331_2": "‘‘yaṁ mayā pubbe ito aññāsu jātīsu pāpakammaṁ upacitaṁ.",
  "atk-s0508a21:331_3": "Taṁ idāni idha gayātitthe imissā ca gayāphagguyā iminā udakorohanena pavāhemi apanemi vikkhālemī’’ti.",
  "atk-s0508a21:331_4": "Pure satthu sāsanupagamanato pubbe evaṁdiṭṭhi evarūpaviparītadassano ahuṁ ahosiṁ.",
  "atk-s0508a21:332_0": "Dhammatthasahitaṁ padanti vibhattialopena niddeso.",
  "atk-s0508a21:332_1": "Dhammena ca atthena ca sahitakoṭṭhāsaṁ, ādito majjhato pariyosānato ca dhammūpasaṁhitaṁ atthūpasaṁhitaṁ suṭṭhu ekantena niyyānikaṁ katvā bhāsitaṁ vācaṁ sammāsambuddhavacanaṁ sutvā tena pakāsitaṁ paramatthabhāvena tacchabhāvato tathaṁ yathārahaṁ pavattinivattiupāyabhāve byabhicārābhāvato yāthāvakaṁ dukkhādiatthaṁ yoniso upāyena pariññeyyādibhāvena paccavekkhisaṁ ‘‘dukkhaṁ pariññeyyaṁ, samudayo pahātabbo, nirodho sacchikātabbo , maggo bhāvetabbo’’ti patiavekkhiṁ, ñāṇacakkhunā passiṁ paṭivijjhinti attho.",
  "atk-s0508a21:333_0": "Ninhātasabbapāpomhīti evaṁ paṭividdhasaccattā eva ariyamaggajalena vikkhālitasabbapāpo amhi.",
  "atk-s0508a21:333_1": "Tato eva rāgamalādīnaṁ abhāvena nimmalattā nimmalo.",
  "atk-s0508a21:333_2": "Tato eva parisuddhakāyasamācāratāya parisuddhavacīsamācāratāya parisuddhamanosamācāratāya payato sucisuddho.",
  "atk-s0508a21:333_3": "Savāsanasabbakilesamalavisuddhiyā suddhassa buddhassa bhagavato lokuttaradhammadāyassa ādiyanato dāyādo.",
  "atk-s0508a21:333_4": "Tasseva desanāñāṇasamuṭṭhānaurovāyāmajanitābhijātitāya oraso putto amhīti yojanā.",
  "atk-s0508a21:334_0": "Punapi attano paramatthato nhātakabhāvameva vibhāvetuṁ ‘‘ogayhā’’ti osānagāthamāha.",
  "atk-s0508a21:334_1": "Tattha ogayhāti ogāhetvā anupavisitvā.",
  "atk-s0508a21:334_2": "Aṭṭhaṅgikaṁ sotanti sammādiṭṭhiādīhi aṭṭhaṅgasamodhānabhūtaṁ maggasotaṁ.",
  "atk-s0508a21:334_3": "Sabbapāpaṁ pavāhayinti anavasesaṁ pāpamalaṁ pakkhālesiṁ, ariyamaggajalapavāhanena paramatthanhātako ahosiṁ.",
  "atk-s0508a21:334_4": "Tato eva tisso vijjā ajjhagamiṁ, kataṁ buddhassa sāsananti vuttatthameva.",
  "atk-s0508a21:335_0": "Gayākassapattheragāthāvaṇṇanā niṭṭhitā.",
  "atk-s0508a21:336_0": "8. Vakkalittheragāthāvaṇṇanā",
  "atk-s0508a21:337_0": "Vātarogābhinītotiādikā āyasmato vakkalittherassa gāthā.",
  "atk-s0508a21:337_1": "Kā uppatti?",
  "atk-s0508a21:337_2": "Ayampi purimabuddhesu katādhikāro tattha tattha bhave puññāni upacinanto padumuttarassa bhagavato kāle haṁsavatīnagare kulagehe nibbattitvā viññutaṁ patto satthu santikaṁ gacchantehi upāsakehi saddhiṁ vihāraṁ gantvā parisapariyante ṭhito dhammaṁ suṇanto satthāraṁ ekaṁ bhikkhuṁ saddhādhimuttānaṁ aggaṭṭhāne ṭhapentaṁ disvā sayampi taṁ ṭhānaṁ patthento sattāhaṁ mahādānaṁ datvā paṇidhānaṁ akāsi.",
  "atk-s0508a21:337_3": "Satthā tassa anantarāyataṁ disvā byākari.",
  "atk-s0508a21:338_0": "Sopi yāvajīvaṁ kusalaṁ katvā devamanussesu saṁsaranto amhākaṁ satthu kāle sāvatthiyaṁ brāhmaṇakule nibbatti, vakkalītissa nāmaṁ akaṁsu.",
  "atk-s0508a21:338_1": "So vuddhippatto tayo vede uggaṇhitvā brāhmaṇasippesu nipphattiṁ gato satthāraṁ disvā rūpakāyassa sampattidassanena atitto satthārā saddhiṁyeva vicarati.",
  "atk-s0508a21:338_2": "‘‘Agāramajjhe vasanto niccakālaṁ satthāraṁ daṭṭhuṁ na labhissāmī’’ti satthu santike pabbajitvā ṭhapetvā bhojanavelaṁ sarīrakiccakālañca sesakāle yattha ṭhitena sakkā dasabalaṁ passituṁ, tattha ṭhito aññaṁ kiccaṁ pahāya bhagavantaṁ olokentova viharati.",
  "atk-s0508a21:338_3": "Satthā tassa ñāṇaparipākaṁ āgamento bahukālaṁ tasmiṁ rūpadassaneneva vicarante kiñci avatvā punekadivasaṁ ‘‘kiṁ te, vakkali, iminā pūtikāyena diṭṭhena?",
  "atk-s0508a21:338_4": "Yo kho, vakkali, dhammaṁ passati, so maṁ passati.",
  "atk-s0508a21:338_5": "Yo maṁ passati, so dhammaṁ passati.",
  "atk-s0508a21:338_6": "Dhammañhi, vakkali, passanto maṁ passati, maṁ passanto dhammaṁ passatī’’ti (saṁ. ni.",
  "atk-s0508a21:338_7": "3.87) āha.",
  "atk-s0508a21:339_0": "Satthari evaṁ vadantepi thero satthu dassanaṁ pahāya aññattha gantuṁ na sakkoti.",
  "atk-s0508a21:339_1": "Tato satthā ‘‘nāyaṁ bhikkhu saṁvegaṁ alabhitvā bujjhissatī’’ti vassūpanāyikadivase ‘‘apehi, vakkalī’’ti theraṁ paṇāmesi.",
  "atk-s0508a21:339_2": "So satthārā paṇāmito sammukhe ṭhātuṁ asakkonto ‘‘kiṁ mayhaṁ jīvitena, yohaṁ satthāraṁ daṭṭhuṁ na labhāmī’’ti gijjhakūṭapabbate papātaṭṭhānaṁ abhiruhi.",
  "atk-s0508a21:339_3": "Satthā tassa taṁ pavattiṁ ñatvā ‘‘ayaṁ bhikkhu mama santikā assāsaṁ alabhanto maggaphalānaṁ upanissayaṁ nāseyyā’’ti attānaṁ dassetuṁ obhāsaṁ vissajjento –",
  "atk-s0508a21:340_0": "‘‘Pāmojjabahulo bhikkhu, pasanno buddhasāsane;",
  "atk-s0508a21:341_0": "Adhigacche padaṁ santaṁ, saṅkhārūpasamaṁ sukha’’nti. (dha. pa. 381) –",
  "atk-s0508a21:342_0": "Gāthaṁ vatvā ‘‘ehi, vakkalī’’ti hatthaṁ pasāresi.",
  "atk-s0508a21:342_1": "Thero ‘‘dasabalo me diṭṭho, ‘ehī’ti avhānampi laddha’’nti balavapītisomanassaṁ uppādetvā ‘‘kuto āgacchāmī’’ti attano gamanabhāvaṁ ajānitvā satthu sammukhe ākāse pakkhandanto paṭhamapādena pabbate ṭhitoyeva satthārā vuttagāthaṁ āvajjento ākāseyeva pītiṁ vikkhambhetvā saha paṭisambhidāhi arahattaṁ pāpuṇīti aṅguttaraṭṭhakathāyaṁ (a. ni. aṭṭha.",
  "atk-s0508a21:342_2": "1.1.208) dhammapadavaṇṇanāyañca (dha. pa. aṭṭha.",
  "atk-s0508a21:342_3": "2.381) āgataṁ.",
  "atk-s0508a21:343_0": "Idha pana evaṁ vadanti –",
  "atk-s0508a21:343_1": "‘‘kiṁ te, vakkalī’’tiādinā satthārā ovadito gijjhakūṭe viharanto vipassanaṁ paṭṭhapesi, tassa saddhāya balavabhāvato eva vipassanā vīthiṁ na otarati, bhagavā taṁ ñatvā kammaṭṭhānaṁ sodhetvā adāsi.",
  "atk-s0508a21:343_2": "Puna vipassanaṁ matthakaṁ pāpetuṁ nāsakkhiyeva, athassa āhāravekallena vātābādho uppajji, taṁ vātābādhena pīḷiyamānaṁ ñatvā bhagavā tattha gantvā pucchanto –",
  "atk-s0508a21:344_0": "350.",
  "atk-s0508a21:345_0": " ‘‘Vātarogābhinīto tvaṁ, viharaṁ kānane vane;",
  "atk-s0508a21:346_0": "Paviddhagocare lūkhe, kathaṁ bhikkhu karissasī’’ti. –",
  "atk-s0508a21:347_0": "Āha. Taṁ sutvā thero –",
  "atk-s0508a21:348_0": "351.",
  "atk-s0508a21:349_0": " ‘‘Pītisukhena vipulena, pharamāno samussayaṁ;",
  "atk-s0508a21:350_0": "Lūkhampi abhisambhonto, viharissāmi kānane.",
  "atk-s0508a21:351_0": "352.",
  "atk-s0508a21:352_0": " ‘‘Bhāvento satipaṭṭhāne, indriyāni balāni ca;",
  "atk-s0508a21:353_0": "Bojjhaṅgāni ca bhāvento, viharissāmi kānane.",
  "atk-s0508a21:354_0": "353.",
  "atk-s0508a21:355_0": " ‘‘Āraddhavīriye pahitatte, niccaṁ daḷhaparakkame;",
  "atk-s0508a21:356_0": "Samagge sahite disvā, viharissāmi kānane.",
  "atk-s0508a21:357_0": "354.",
  "atk-s0508a21:358_0": " ‘‘Anussaranto sambuddhaṁ, aggaṁ dantaṁ samāhitaṁ;",
  "atk-s0508a21:359_0": "Atandito rattindivaṁ, viharissāmi kānane’’ti. –",
  "atk-s0508a21:360_0": "Catasso gāthā abhāsi.",
  "atk-s0508a21:361_0": "Tattha vātarogābhinītoti vātābādhena aseribhāvaṁ upanīto, vātabyādhinā abhibhūto.",
  "atk-s0508a21:361_1": "Tvanti theraṁ ālapati.",
  "atk-s0508a21:361_2": "Viharanti tena iriyāpathavihārena viharanto.",
  "atk-s0508a21:361_3": "Kānane vaneti kānanabhūte vane, mahāaraññeti attho.",
  "atk-s0508a21:361_4": "Paviddhagocareti vissaṭṭhagocare dullabhapaccaye.",
  "atk-s0508a21:361_5": "Vātarogassa sappāyānaṁ sappiādibhesajjānaṁ abhāvena pharusabhūmibhāgatāya ca lūkhe lūkhaṭṭhāne.",
  "atk-s0508a21:361_6": "Kathaṁ bhikkhu karissasīti bhikkhu tvaṁ kathaṁ viharissasīti bhagavā pucchi.",
  "atk-s0508a21:362_0": "Taṁ sutvā thero nirāmisapītisomanassādinā attano sukhavihāraṁ pakāsento ‘‘pītisukhenā’’tiādimāha.",
  "atk-s0508a21:362_1": "Tattha pītisukhenāti ubbegalakkhaṇāya pharaṇalakkhaṇāya ca pītiyā taṁsampayuttasukhena ca.",
  "atk-s0508a21:362_2": "Tenāha ‘‘vipulenā’’ti uḷārenāti attho.",
  "atk-s0508a21:362_3": "Pharamāno samussayanti yathāvuttapītisukhasamuṭṭhitehi paṇītehi rūpehi sakalaṁ kāyaṁ pharāpento nirantaraṁ phuṭaṁ karonto.",
  "atk-s0508a21:362_4": "Lūkhampi abhisambhontoti araññāvāsajanitaṁ sallekhavuttihetukaṁ dussahampi paccayalūkhaṁ abhibhavanto adhivāsento.",
  "atk-s0508a21:362_5": "Viharissāmi kānaneti jhānasukhena vipassanāsukhena ca araññāyatane viharissāmīti attho. Tenāha –",
  "atk-s0508a21:362_6": "‘‘sukhañca kāyena paṭisaṁvedesi’’nti (pārā. 11).",
  "atk-s0508a21:363_0": "‘‘Yato yato sammasati, khandhānaṁ udayabbayaṁ;",
  "atk-s0508a21:364_0": "Labhatī pītipāmojjaṁ, amataṁ taṁ vijānata’’nti ca. (dha. pa. 374);",
  "atk-s0508a21:365_0": "Bhāvento satipaṭṭhāneti maggapariyāpanne kāyānupassanādike cattāro satipaṭṭhāne uppādento vaḍḍhento ca.",
  "atk-s0508a21:365_1": "Indriyānīti maggapariyāpannāni eva saddhādīni pañcindriyāni.",
  "atk-s0508a21:365_2": "Balānīti tathā saddhādīni pañca balāni.",
  "atk-s0508a21:365_3": "Bojjhaṅgānīti tathā satisambojjhaṅgādīni satta bojjhaṅgāni.",
  "atk-s0508a21:365_4": "Ca-saddena sammappadhānaiddhipādamaggaṅgāni saṅgaṇhāti.",
  "atk-s0508a21:365_5": "Tadavinābhāvato hi taggahaṇeneva tesaṁ gahaṇaṁ hoti.",
  "atk-s0508a21:365_6": "Viharissāmīti yathāvutte bodhipakkhiyadhamme bhāvento maggasukhena tadadhigamasiddhena phalasukhena nibbānasukhena ca viharissāmi.",
  "atk-s0508a21:366_0": "Āraddhavīriyeti catubbidhasammappadhānavasena paggahitavīriye.",
  "atk-s0508a21:366_1": "Pahitatteti nibbānaṁ patipesitacitte.",
  "atk-s0508a21:366_2": "Niccaṁ daḷhaparakkameti sabbakālaṁ asithilavīriye.",
  "atk-s0508a21:366_3": "Avivādavasena kāyasāmaggidānavasena ca samagge.",
  "atk-s0508a21:366_4": "Diṭṭhisīlasāmaññena sahite sabrahmacārī disvā.",
  "atk-s0508a21:366_5": "Etena kalyāṇamittasampattiṁ dasseti.",
  "atk-s0508a21:367_0": "Anussaranto sambuddhanti sammā sāmaṁ sabbadhammānaṁ buddhattā sammāsambuddhaṁ sabbasattuttamatāya, aggaṁ uttamena damathena dantaṁ, anuttarasamādhinā samāhitaṁ atandito analaso hutvā, rattindivaṁ sabbakālaṁ ‘‘itipi so bhagavā araha’’ntiādinā anussaranto viharissāmi.",
  "atk-s0508a21:367_1": "Etena buddhānussatibhāvanāya yuttākāradassanena sabbattha kammaṭṭhānānuyogamāha, purimena pārihāriyakammaṭṭhānānuyogaṁ.",
  "atk-s0508a21:368_0": "Evaṁ pana vatvā thero vipassanaṁ ussukkāpetvā arahattaṁ pāpuṇi.",
  "atk-s0508a21:368_1": "Tena vuttaṁ apadāne (apa.",
  "atk-s0508a21:368_2": "thera 2.54.28-65) –",
  "atk-s0508a21:369_0": "‘‘Ito satasahassamhi, kappe uppajji nāyako;",
  "atk-s0508a21:370_0": "Anomanāmo amito, nāmena padumuttaro.",
  "atk-s0508a21:371_0": "‘‘Padumākāravadano, padumāmalasucchavī;",
  "atk-s0508a21:372_0": "Lokenānupalittova, toyena padumaṁ yathā.",
  "atk-s0508a21:373_0": "‘‘Vīro padumapattakkho, kanto ca padumaṁ yathā;",
  "atk-s0508a21:374_0": "Padumuttaragandhova, tasmā so padumuttaro.",
  "atk-s0508a21:375_0": "‘‘Lokajeṭṭho ca nimmāno, andhānaṁ nayanūpamo;",
  "atk-s0508a21:376_0": "Santaveso guṇanidhi, karuṇāmatisāgaro.",
  "atk-s0508a21:377_0": "‘‘Sa kadāci mahāvīro, brahmāsurasuraccito;",
  "atk-s0508a21:378_0": "Sadevamanujākiṇṇe, janamajjhe jinuttamo.",
  "atk-s0508a21:379_0": "‘‘Vadanena sugandhena, madhurena rutena ca;",
  "atk-s0508a21:380_0": "Rañjayaṁ parisaṁ sabbaṁ, santhavī sāvakaṁ sakaṁ.",
  "atk-s0508a21:381_0": "‘‘Saddhādhimutto sumati, mama dassanalālaso;",
  "atk-s0508a21:382_0": "Natthi etādiso añño, yathāyaṁ bhikkhu vakkali.",
  "atk-s0508a21:383_0": "‘‘Tadāhaṁ haṁsavatiyaṁ, nagare brāhmaṇatrajo;",
  "atk-s0508a21:384_0": "Hutvā sutvā ca taṁ vākyaṁ, taṁ ṭhānamabhirocayiṁ.",
  "atk-s0508a21:385_0": "‘‘Sasāvakaṁ taṁ vimalaṁ, nimantetvā tathāgataṁ;",
  "atk-s0508a21:386_0": "Sattāhaṁ bhojayitvāna, dussehacchādayiṁ tadā.",
  "atk-s0508a21:387_0": "‘‘Nipacca sirasā tassa, anantaguṇasāgare;",
  "atk-s0508a21:388_0": "Nimuggo pītisampuṇṇo, idaṁ vacanamabraviṁ.",
  "atk-s0508a21:389_0": "‘‘Yo so tayā santhavito, ito sattamake muni;",
  "atk-s0508a21:390_0": "Bhikkhu saddhāvataṁ aggo, tādiso homahaṁ mune.",
  "atk-s0508a21:391_0": "‘‘Evaṁ vutte mahāvīro, anāvaraṇadassano;",
  "atk-s0508a21:392_0": "Imaṁ vākyaṁ udīresi, parisāya mahāmuni.",
  "atk-s0508a21:393_0": "‘‘Passathetaṁ māṇavakaṁ, pītamaṭṭhanivāsanaṁ;",
  "atk-s0508a21:394_0": "Hemayaññopacitaṅgaṁ, jananettamanoharaṁ.",
  "atk-s0508a21:395_0": "‘‘Eso anāgataddhāne, gotamassa mahesino;",
  "atk-s0508a21:396_0": "Aggo saddhādhimuttānaṁ, sāvakoyaṁ bhavissati.",
  "atk-s0508a21:397_0": "‘‘Devabhūto manusso vā, sabbasantāpavajjito;",
  "atk-s0508a21:398_0": "Sabbabhogaparibyūḷho, sukhito saṁsarissati.",
  "atk-s0508a21:399_0": "‘‘Satasahassito kappe, okkākakulasambhavo;",
  "atk-s0508a21:400_0": "Gotamo nāma gottena, satthā loke bhavissati.",
  "atk-s0508a21:401_0": "‘‘Tassa dhammesu dāyādo, oraso dhammanimmito;",
  "atk-s0508a21:402_0": "Vakkali nāma nāmena, hessati satthu sāvako.",
  "atk-s0508a21:403_0": "‘‘Tena kammavisesena, cetanāpaṇidhīhi ca;",
  "atk-s0508a21:404_0": "Jahitvā mānusaṁ dehaṁ, tāvatiṁsamagacchahaṁ.",
  "atk-s0508a21:405_0": "‘‘Sabbattha sukhito hutvā, saṁsaranto bhavābhave;",
  "atk-s0508a21:406_0": "Sāvatthiyaṁ pure jāto, kule aññatare ahaṁ.",
  "atk-s0508a21:407_0": "‘‘Nonītasukhumālaṁ maṁ, jātapallavakomalaṁ;",
  "atk-s0508a21:408_0": "Mandaṁ uttānasayanaṁ, pisācabhayatajjitā.",
  "atk-s0508a21:409_0": "‘‘Pādamūle mahesissa, sāyesuṁ dīnamānasā;",
  "atk-s0508a21:410_0": "Imaṁ dadāma te nātha, saraṇaṁ hohi nāyaka.",
  "atk-s0508a21:411_0": "‘‘Tadā paṭiggahi so maṁ, bhītānaṁ saraṇo muni;",
  "atk-s0508a21:412_0": "Jālinā cakkaṅkitena, mudukomalapāṇinā.",
  "atk-s0508a21:413_0": "‘‘Tadā pabhuti tenāhaṁ, arakkheyyena rakkhito;",
  "atk-s0508a21:414_0": "Sabbaveravinimutto, sukhena parivuddhito.",
  "atk-s0508a21:415_0": "‘‘Sugatena vinā bhūto, ukkaṇṭhāmi muhuttakaṁ;",
  "atk-s0508a21:416_0": "Jātiyā sattavassohaṁ, pabbajiṁ anagāriyaṁ.",
  "atk-s0508a21:417_0": "‘‘Sabbapāramisambhūtaṁ , nīlakkhinayanaṁ varaṁ;",
  "atk-s0508a21:418_0": "Rūpaṁ sabbasubhākiṇṇaṁ, atitto viharāmahaṁ.",
  "atk-s0508a21:419_0": "‘‘Buddharūparatiṁ ñatvā, tadā ovadi maṁ jino;",
  "atk-s0508a21:420_0": "Alaṁ vakkali kiṁ rūpe, ramase bālanandite.",
  "atk-s0508a21:421_0": "‘‘Yo hi passati saddhammaṁ, so maṁ passati paṇḍito;",
  "atk-s0508a21:422_0": "Apassamāno saddhammaṁ, maṁ passampi na passati.",
  "atk-s0508a21:423_0": "‘‘Anantādīnavo kāyo, visarukkhasamūpamo;",
  "atk-s0508a21:424_0": "Āvāso sabbarogānaṁ, puñjo dukkhassa kevalo.",
  "atk-s0508a21:425_0": "‘‘Nibbindiya tato rūpe, khandhānaṁ udayabbayaṁ;",
  "atk-s0508a21:426_0": "Passa upakkilesānaṁ, sukhenantaṁ gamissasi.",
  "atk-s0508a21:427_0": "‘‘Evaṁ tenānusiṭṭhohaṁ, nāyakena hitesinā;",
  "atk-s0508a21:428_0": "Gijjhakūṭaṁ samāruyha, jhāyāmi girikandare.",
  "atk-s0508a21:429_0": "‘‘Ṭhito pabbatapādamhi, assāsayi mahāmuni;",
  "atk-s0508a21:430_0": "Vakkalīti jino vācaṁ, taṁ sutvā mudito ahaṁ.",
  "atk-s0508a21:431_0": "‘‘Pakkhandiṁ selapabbhāre, anekasataporise;",
  "atk-s0508a21:432_0": "Tadā buddhānubhāvena, sukheneva mahiṁ gato.",
  "atk-s0508a21:433_0": "‘‘Punopi dhammaṁ deseti, khandhānaṁ udayabbayaṁ;",
  "atk-s0508a21:434_0": "Tamahaṁ dhammamaññāya, arahattamapāpuṇiṁ.",
  "atk-s0508a21:435_0": "‘‘Sumahāparisamajjhe, tadā maṁ caraṇantago;",
  "atk-s0508a21:436_0": "Aggaṁ saddhādhimuttānaṁ, paññapesi mahāmati.",
  "atk-s0508a21:437_0": "‘‘Satasahassito kappe, yaṁ kammamakariṁ tadā;",
  "atk-s0508a21:438_0": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a21:439_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a21:440_0": "Arahattaṁ pana patvā aññaṁ byākarontopi thero imā eva gāthā abhāsi.",
  "atk-s0508a21:440_1": "Atha naṁ satthā bhikkhusaṅghamajjhe nisinno saddhādhimuttānaṁ aggaṭṭhāne ṭhapesīti.",
  "atk-s0508a21:441_0": "Vakkalittheragāthāvaṇṇanā niṭṭhitā.",
  "atk-s0508a21:442_0": "9. Vijitasenattheragāthāvaṇṇanā",
  "atk-s0508a21:443_0": "Olaggessāmītiādikā āyasmato vijitasenattherassa gāthā.",
  "atk-s0508a21:443_1": "Kā uppatti?",
  "atk-s0508a21:443_2": "Ayampi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinanto atthadassissa bhagavato kāle kulagehe nibbattitvā viññutaṁ patto gharāvāsaṁ pahāya isipabbajjaṁ pabbajitvā araññe viharanto ākāsena gacchantaṁ bhagavantaṁ disvā pasannamānaso pasannākāraṁ dassento añjaliṁ paggayha aṭṭhāsi.",
  "atk-s0508a21:443_3": "Satthā tassa ajjhāsayaṁ ñatvā ākāsato otari.",
  "atk-s0508a21:443_4": "So bhagavato manoharāni madhurāni phalāni upanesi, paṭiggahesi bhagavā anukampaṁ upādāya.",
  "atk-s0508a21:443_5": "So tena puññakammena devamanussesu saṁsaranto imasmiṁ buddhuppāde kosalaraṭṭhe hatthācariyakule nibbattitvā vijitasenoti laddhanāmo viññutaṁ pāpuṇi.",
  "atk-s0508a21:443_6": "Tassa mātulā seno ca upaseno cāti dve hatthācariyā satthu santike dhammaṁ sutvā paṭiladdhasaddhā pabbajitvā vāsadhuraṁ pūrentā arahattaṁ pāpuṇiṁsu.",
  "atk-s0508a21:443_7": "Vijitasenopi hatthisippe nipphattiṁ gato nissaraṇajjhāsayatāya gharāvāse alaggamānaso satthu yamakapāṭihāriyaṁ disvā paṭiladdhasaddho mātulattherānaṁ santike pabbajitvā tesaṁ ovādānusāsaniyā vipassanāya kammaṁ karonto vipassanāvīthiṁ laṅghitvā bahiddhā nānārammaṇe vidhāvantaṁ attano cittaṁ ovadanto –",
  "atk-s0508a21:444_0": "355.",
  "atk-s0508a21:445_0": " ‘‘Olaggessāmi te citta, āṇidvāreva hatthinaṁ;",
  "atk-s0508a21:446_0": "Na taṁ pāpe niyojessaṁ, kāmajālaṁ sarīrajaṁ.",
  "atk-s0508a21:447_0": "356.",
  "atk-s0508a21:448_0": " ‘‘Tvaṁ olaggo na gacchasi, dvāravivaraṁ gajova alabhanto;",
  "atk-s0508a21:449_0": "Na ca cittakali punappunaṁ, pasakka pāparato carissasi.",
  "atk-s0508a21:450_0": "357.",
  "atk-s0508a21:451_0": " ‘‘Yathā kuñjaraṁ adantaṁ, navaggahamaṅkusaggaho;",
  "atk-s0508a21:452_0": "Balavā āvatteti akāmaṁ, evaṁ āvattayissaṁ taṁ.",
  "atk-s0508a21:453_0": "358.",
  "atk-s0508a21:454_0": " ‘‘Yathā varahayadamakusalo, sārathipavaro dameti ājaññaṁ;",
  "atk-s0508a21:455_0": "Evaṁ damayissaṁ taṁ, patiṭṭhito pañcasu balesu.",
  "atk-s0508a21:456_0": "359.",
  "atk-s0508a21:457_0": " ‘‘Satiyā taṁ nibandhissaṁ, payutto te damessāmi;",
  "atk-s0508a21:458_0": "Vīriyadhuraniggahito, na yito dūraṁ gamissase cittā’’ti. –",
  "atk-s0508a21:459_0": "Gāthā abhāsi.",
  "atk-s0508a21:460_0": "Tattha olaggessāmīti saṁvarissāmi nivāressāmi. Teti taṁ.",
  "atk-s0508a21:460_1": "Upayogatthe hi idaṁ sāmivacanaṁ .",
  "atk-s0508a21:460_2": "Te gamananti vā vacanaseso.",
  "atk-s0508a21:460_3": "Hatthinanti ca hatthinti attho.",
  "atk-s0508a21:460_4": "Cittāti attano cittaṁ ālapati.",
  "atk-s0508a21:460_5": "Yathā taṁ vāretukāmo, taṁ dassento ‘‘āṇidvāreva hatthina’’nti āha.",
  "atk-s0508a21:460_6": "Āṇidvāraṁ nāma pākārabaddhassa nagarassa khuddakadvāraṁ, yaṁ ghaṭikāchidde āṇimhi pakkhitte yantena vinā abbhantare ṭhitehipi vivarituṁ na sakkā.",
  "atk-s0508a21:460_7": "Yena manussagavassamahiṁsādayo na niggantuṁ sakkā.",
  "atk-s0508a21:460_8": "Nagarato bahi niggantukāmampi hatthiṁ yato palobhetvā hatthācariyo gamanaṁ nivāresi.",
  "atk-s0508a21:460_9": "Atha vā āṇidvāraṁ nāma palighadvāraṁ.",
  "atk-s0508a21:460_10": "Tattha hi tiriyaṁ palighaṁ ṭhapetvā rukkhasūcisaṅkhātaṁ āṇiṁ palighasīse āvuṇanti.",
  "atk-s0508a21:460_11": "Pāpeti rūpādīsu uppajjanakaabhijjhādipāpadhamme taṁ na niyojessaṁ na niyojissāmi.",
  "atk-s0508a21:460_12": "Kāmajālāti kāmassa jālabhūtaṁ.",
  "atk-s0508a21:460_13": "Yathā hi macchabandhamigaluddānaṁ jālaṁ nāma macchādīnaṁ tesaṁ yathākāmakārasādhanaṁ, evaṁ ayonisomanasikārānupātitaṁ cittaṁ mārassa kāmakārasādhanaṁ.",
  "atk-s0508a21:460_14": "Tena hi so satte anatthesu pāteti.",
  "atk-s0508a21:460_15": "Sarīrajāti sarīresu uppajjanaka.",
  "atk-s0508a21:460_16": "Pañcavokārabhave hi cittaṁ rūpapaṭibaddhavuttitāya ‘‘sarīraja’’nti vuccati.",
  "atk-s0508a21:461_0": "Tvaṁ olaggo na gacchasīti tvaṁ, cittakali, mayā satipaññāpatodaaṅkusehi vārito na dāni yathāruciṁ gamissasi, ayonisomanasikāravasena yathākāmaṁ vattituṁ na labhissasi.",
  "atk-s0508a21:461_1": "Yathā kiṁ?",
  "atk-s0508a21:461_2": "Dvāravivaraṁ gajova alabhanto nagarato gajanirodhato vā niggamanāya dvāravivarakaṁ alabhamāno hatthī viya.",
  "atk-s0508a21:461_3": "Cittakalīti cittakāḷakaṇṇi.",
  "atk-s0508a21:461_4": "Punappunanti aparāparaṁ.",
  "atk-s0508a21:461_5": "Pasakkāti saraṇasampassāsavasena.",
  "atk-s0508a21:461_6": "Pāparatoti pāpakammanirato pubbe viya idāni na carissasi tathā carituṁ na dassāmīti attho.",
  "atk-s0508a21:462_0": "Adantanti adamitaṁ hatthisikkhaṁ asikkhitaṁ.",
  "atk-s0508a21:462_1": "Navaggahanti aciragahitaṁ.",
  "atk-s0508a21:462_2": "Aṅkusaggahoti hatthācariyo.",
  "atk-s0508a21:462_3": "Balavāti kāyabalena ñāṇabalena ca balavā.",
  "atk-s0508a21:462_4": "Āvatteti akāmanti anicchantameva nisedhanato nivatteti.",
  "atk-s0508a21:462_5": "Evaṁ āvattayissanti yathā yathāvuttaṁ hatthiṁ hatthācariyo, evaṁ taṁ cittaṁ cittakaliṁ duccaritanisedhanato nivattayissāmi.",
  "atk-s0508a21:463_0": "Varahayadamakusaloti uttamānaṁ assadammānaṁ damane kusalo.",
  "atk-s0508a21:463_1": "Tato eva sārathipavaro assadammasārathīsu visiṭṭho dameti ājaññaṁ ājānīyaṁ assadammaṁ desakālānurūpaṁ saṇhapharusehi dameti vineti nibbisevanaṁ karoti.",
  "atk-s0508a21:463_2": "Patiṭṭhito pañcasu balesūti saddhādīsu pañcasu balesu patiṭṭhito hutvā assaddhiyādinisedhanato taṁ damayissaṁ damessāmīti attho.",
  "atk-s0508a21:464_0": "Satiyātaṁ nibandhissanti gocarajjhattato bahi gantuṁ adento satiyottena kammaṭṭhānathambhe, cittakali, taṁ nibandhissāmi niyamessāmi.",
  "atk-s0508a21:464_1": "Payutto te damessāmīti tattha nibandhanto eva yuttappayutto hutvā te damessāmi, saṁkilesamalato taṁ visodhessāmi.",
  "atk-s0508a21:464_2": "Vīriyadhuraniggahitoti yathāvutto chekena susārathinā yuge yojito yuganiggahito yugantaragato taṁ nātikkamati, evaṁ tvampi citta, mama vīriyadhure niggahito sakkaccakāritāya sātaccakāritāya aññathā vattituṁ alabhanto ito gocarajjhattato dūraṁ bahi na gamissasi.",
  "atk-s0508a21:464_3": "Bhāvanānuyuttassa hi kammaṭṭhānato aññaṁ āsannampi lakkhaṇato dūramevāti evaṁ thero imāhi gāthāhi attano cittaṁ niggaṇhantova vipassanaṁ vaḍḍhetvā arahattaṁ pāpuṇi.",
  "atk-s0508a21:464_4": "Tena vuttaṁ apadāne (apa.",
  "atk-s0508a21:464_5": "thera 2.45.22-30) –",
  "atk-s0508a21:465_0": "‘‘Suvaṇṇavaṇṇaṁ sambuddhaṁ, dvattiṁsavaralakkhaṇaṁ;",
  "atk-s0508a21:466_0": "Vipinaggena gacchantaṁ, sālarājaṁva phullitaṁ.",
  "atk-s0508a21:467_0": "‘‘Tiṇattharaṁ paññāpetvā, buddhaseṭṭhaṁ ayācahaṁ;",
  "atk-s0508a21:468_0": "Anukampatu maṁ buddho, bhikkhaṁ icchāmi dātave.",
  "atk-s0508a21:469_0": "‘‘Anukampako kāruṇiko, atthadassī mahāyaso;",
  "atk-s0508a21:470_0": "Mama saṅkappamaññāya, orūhi mama assame.",
  "atk-s0508a21:471_0": "‘‘Orohitvāna sambuddho, nisīdi paṇṇasanthare;",
  "atk-s0508a21:472_0": "Bhallātakaṁ gahetvāna, buddhaseṭṭhassadāsahaṁ.",
  "atk-s0508a21:473_0": "‘‘Mama nijjhāyamānassa, paribhuñji tadā jino;",
  "atk-s0508a21:474_0": "Tattha cittaṁ pasādetvā, abhivandiṁ tadā jinaṁ.",
  "atk-s0508a21:475_0": "‘‘Aṭṭhārase kappasate, yaṁ phalamadadiṁ tadā;",
  "atk-s0508a21:476_0": "Duggatiṁ nābhijānāmi, phaladānassidaṁ phalaṁ.",
  "atk-s0508a21:477_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a21:478_0": "Arahattaṁ pana patvā aññaṁ byākarontopi imā gāthā abhāsi.",
  "atk-s0508a21:479_0": "Vijitasenattheragāthāvaṇṇanā niṭṭhitā.",
  "atk-s0508a21:480_0": "10. Yasadattattheragāthāvaṇṇanā",
  "atk-s0508a21:481_0": "Upārambhacittotiādikā āyasmato yasadattattherassa gāthā.",
  "atk-s0508a21:481_1": "Kā uppatti?",
  "atk-s0508a21:481_2": "Ayampi purimabuddhesu katādhikāro tattha tattha bhave vivaṭṭūpanissayaṁ kusalaṁ upacini.",
  "atk-s0508a21:481_3": "Tathā hesa padumuttarassa bhagavato kāle brāhmaṇakule nibbattitvā brāhmaṇānaṁ vijjāsippesu nipphattiṁ gato kāme pahāya isipabbajjaṁ pabbajitvā araññe viharanto ekadivasaṁ satthāraṁ disvā pasannamānaso añjaliṁ paggayha abhitthavi.",
  "atk-s0508a21:481_4": "So tena puññakammena devamanussesu saṁsaranto imasmiṁ buddhuppāde mallaraṭṭhe mallarājakule nibbattitvā yasadattoti laddhanāmo, vayappatto takkasilaṁ gantvā sabbasippāni sikkhitvā sabhiyena paribbājakena saddhiṁyeva cārikaṁ caramāno, anupubbena sāvatthiyaṁ bhagavantaṁ upasaṅkamitvā sabhiyena puṭṭhapañhesu vissajjiyamānesu sayaṁ otārāpekkho suṇanto nisīdi ‘‘samaṇassa gotamassa vāde dosaṁ dassāmī’’ti.",
  "atk-s0508a21:481_5": "Athassa bhagavā cittācāraṁ ñatvā sabhiyasuttadesanāvasāne (su. ni.",
  "atk-s0508a21:481_6": "sabhiyasutta) ovādaṁ dento –",
  "atk-s0508a21:482_0": "360.",
  "atk-s0508a21:483_0": " ‘‘Upārambhacitto dummedho, suṇāti jinasāsanaṁ;",
  "atk-s0508a21:484_0": "Ārakā hoti saddhammā, nabhaso pathavī yathā.",
  "atk-s0508a21:485_0": "361.",
  "atk-s0508a21:486_0": " ‘‘Upārambhacitto dummedho, suṇāti jinasāsanaṁ;",
  "atk-s0508a21:487_0": "Parihāyati saddhammā, kāḷapakkheva candimā.",
  "atk-s0508a21:488_0": "362.",
  "atk-s0508a21:489_0": " ‘‘Upārambhacitto dummedho, suṇāti jinasāsanaṁ;",
  "atk-s0508a21:490_0": "Parisussati saddhamme, maccho appodake yathā.",
  "atk-s0508a21:491_0": "363.",
  "atk-s0508a21:492_0": " ‘‘Upārambhacitto dummedho, suṇāti jinasāsanaṁ;",
  "atk-s0508a21:493_0": "Na virūhati saddhamme, khette bījaṁva pūtikaṁ.",
  "atk-s0508a21:494_0": "364.",
  "atk-s0508a21:495_0": " ‘‘Yo ca tuṭṭhena cittena, suṇāti jinasāsanaṁ;",
  "atk-s0508a21:496_0": "Khepetvā āsave sabbe, sacchikatvā akuppataṁ;",
  "atk-s0508a21:497_0": "Pappuyya paramaṁ santiṁ, parinibbātināsavo’’ti. –",
  "atk-s0508a21:498_0": "Imā pañca gāthā abhāsi.",
  "atk-s0508a21:499_0": "Tattha upārambhacittoti sārambhacitto, dosāropanādhippāyoti attho.",
  "atk-s0508a21:499_1": "Dummedhoti nippañño.",
  "atk-s0508a21:499_2": "Ārakā hoti saddhammāti so tādiso puggalo nabhaso viya pathavī paṭipattisaddhammatopi dūre hoti, pageva paṭivedhasaddhammato.",
  "atk-s0508a21:499_3": "‘‘Na tvaṁ imaṁ dhammavinayaṁ ājānāsī’’tiādinā (dī. ni.",
  "atk-s0508a21:499_4": "1.18) viggāhikakathaṁ anuyuttassa kuto santanipuṇo paṭipattisaddhammo.",
  "atk-s0508a21:500_0": "Parihāyati saddhammāti navavidhalokuttaradhammato pubbabhāgiyasaddhādisaddhammatopi nihīyati.",
  "atk-s0508a21:500_1": "Parisussatīti visussati kāyacittānaṁ pīṇanarasassa pītipāmojjādikusaladhammassābhāvato.",
  "atk-s0508a21:500_2": "Na virūhatīti virūḷhiṁ vuddhiṁ na pāpuṇāti.",
  "atk-s0508a21:500_3": "Pūtikanti gomayalepadānādiabhāvena pūtibhāvaṁ pattaṁ.",
  "atk-s0508a21:501_0": "Tuṭṭhena cittenāti itthambhūtalakkhaṇe karaṇavacanaṁ, attamano pamudito hutvāti attho.",
  "atk-s0508a21:501_1": "Khepetvāti samucchinditvā.",
  "atk-s0508a21:501_2": "Akuppatanti arahattaṁ.",
  "atk-s0508a21:501_3": "Pappuyyāti pāpuṇitvā.",
  "atk-s0508a21:501_4": "Paramaṁ santinti anupādisesaṁ nibbānaṁ.",
  "atk-s0508a21:501_5": "Tadadhigamo cassa kevalaṁ kālāgamanameva, na kocividhoti taṁ dassetuṁ vuttaṁ ‘‘parinibbātināsavo’’ti.",
  "atk-s0508a21:502_0": "Evaṁ satthārā ovadito saṁvegajāto pabbajitvā vipassanaṁ paṭṭhapetvā nacirasseva arahattaṁ pāpuṇi.",
  "atk-s0508a21:502_1": "Tena vuttaṁ apadāne (apa.",
  "atk-s0508a21:502_2": "thera 2.44.35-43) –",
  "atk-s0508a21:503_0": "‘‘Kaṇikāraṁva jalitaṁ, dīparukkhaṁva jotitaṁ;",
  "atk-s0508a21:504_0": "Kañcanaṁva virocantaṁ, addasaṁ dvipaduttamaṁ.",
  "atk-s0508a21:505_0": "‘‘Kamaṇḍaluṁ ṭhapetvāna, vākacīrañca kuṇḍikaṁ;",
  "atk-s0508a21:506_0": "Ekaṁsaṁ ajinaṁ katvā, buddhaseṭṭhaṁ thaviṁ ahaṁ.",
  "atk-s0508a21:507_0": "‘‘Tamandhakāraṁ vidhamaṁ, mohajālasamākulaṁ;",
  "atk-s0508a21:508_0": "Ñāṇālokaṁ dassetvāna, nittiṇṇosi mahāmuni.",
  "atk-s0508a21:509_0": "‘‘Samuddharasimaṁ lokaṁ, sabbāvantamanuttaraṁ;",
  "atk-s0508a21:510_0": "Ñāṇe te upamā natthi, yāvatā jagato gati.",
  "atk-s0508a21:511_0": "‘‘Tena ñāṇena sabbaññū, iti buddho pavuccati;",
  "atk-s0508a21:512_0": "Vandāmi taṁ mahāvīraṁ, sabbaññutamanāvaraṁ.",
  "atk-s0508a21:513_0": "‘‘Satasahassito kappe, buddhaseṭṭhaṁ thaviṁ ahaṁ;",
  "atk-s0508a21:514_0": "Duggatiṁ nābhijānāmi, ñāṇatthavāyidaṁ phalaṁ.",
  "atk-s0508a21:515_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a21:516_0": "Arahattaṁ pana patvā aññaṁ byākarontopi thero imā eva gāthā abhāsi.",
  "atk-s0508a21:517_0": "Yasadattattheragāthāvaṇṇanā niṭṭhitā.",
  "atk-s0508a21:518_0": "11. Soṇakuṭikaṇṇattheragāthāvaṇṇanā",
  "atk-s0508a21:519_0": "Upasampadāca me laddhātiādikā āyasmato soṇassa kuṭikaṇṇassa gāthā.",
  "atk-s0508a21:519_1": "Kā uppatti?",
  "atk-s0508a21:519_2": "Ayaṁ kira padumuttarassa bhagavato kāle haṁsavatīnagare vibhavasampanno seṭṭhi hutvā uḷārāya issariyasampattiyā ṭhito ekadivasaṁ satthāraṁ satasahassakhīṇāsavaparivutaṁ mahatiyā buddhalīḷāya mahantena buddhānubhāvena nagaraṁ pavisantaṁ disvā pasannamānaso vanditvā añjaliṁ katvā aṭṭhāsi.",
  "atk-s0508a21:519_3": "So pacchābhattaṁ upāsakehi saddhiṁ vihāraṁ gantvā bhagavato santike dhammaṁ suṇanto satthāraṁ ekaṁ bhikkhuṁ kalyāṇavākkaraṇānaṁ aggaṭṭhāne ṭhapentaṁ disvā sayampi taṁ ṭhānaṁ patthetvā mahādānaṁ datvā paṇidhānaṁ akāsi.",
  "atk-s0508a21:519_4": "Satthā tassa anantarāyataṁ disvā ‘‘anāgate gotamassa nāma sammāsambuddhassa sāsane kalyāṇavākkaraṇānaṁ aggo bhavissatī’’ti byākāsi.",
  "atk-s0508a21:520_0": "So tattha yāvajīvaṁ puññāni katvā devamanussesu saṁsaranto vipassissa bhagavato kāle sāsane pabbajitvā vattapaṭivattāni pūrento ekassa bhikkhuno cīvaraṁ sibbitvā adāsi.",
  "atk-s0508a21:520_1": "Puna buddhasuññe loke bārāṇasiyaṁ tunnavāyo hutvā ekassa paccekabuddhassa cīvarakoṭiṁ chinnaṁ ghaṭetvā adāsi.",
  "atk-s0508a21:520_2": "Evaṁ tattha tattha puññāni katvā imasmiṁ buddhuppāde avantiraṭṭhe kuraraghare mahāvibhavassa seṭṭhino putto hutvā nibbatti.",
  "atk-s0508a21:520_3": "Soṇotissa nāmaṁ akaṁsu.",
  "atk-s0508a21:520_4": "Koṭiagghanakassa kaṇṇapiḷandhanassa dhāraṇena ‘‘koṭikaṇṇo’’ti vattabbe kuṭikaṇṇoti paññāyittha.",
  "atk-s0508a21:521_0": "So anukkamena vaḍḍhitvā kuṭumbaṁ saṇṭhapento āyasmante mahākaccāne kulagharaṁ nissāya pavattapabbate viharante tassa santike dhammaṁ sutvā saraṇesu ca sīlesu ca patiṭṭhāya taṁ catūhi paccayehi upaṭṭhahi.",
  "atk-s0508a21:521_1": "So aparabhāge saṁsāre sañjātasaṁvego therassa santike pabbajitvā kicchena kasirena dasavaggaṁ saṅghaṁ sannipātetvā upasampajjitvā katipayakālaṁ therassa santike vasitvā, theraṁ āpucchitvā satthāraṁ vandituṁ sāvatthiṁ upagato, satthārā ekagandhakuṭiyaṁ vāsaṁ labhitvā paccūsasamaye ajjhiṭṭho soḷasaaṭṭhakavaggiyānaṁ ussāraṇena sādhukāraṁ datvā bhāsitāya ‘‘disvā ādīnavaṁ loke’’ti (udā. 46; mahāva.",
  "atk-s0508a21:521_2": "258) udānagāthāya pariyosāne vipassanaṁ vaḍḍhetvā arahattaṁ pāpuṇi.",
  "atk-s0508a21:521_3": "Tena vuttaṁ apadāne (apa.",
  "atk-s0508a21:521_4": "thera 2.44.26-34) –",
  "atk-s0508a21:522_0": "‘‘Padumuttaro nāma jino, āhutīnaṁ paṭiggaho;",
  "atk-s0508a21:523_0": "Vasīsatasahassehi, nagaraṁ pāvisī tadā.",
  "atk-s0508a21:524_0": "‘‘Nagaraṁ pavisantassa, upasantassa tādino;",
  "atk-s0508a21:525_0": "Ratanāni pajjotiṁsu, nigghoso āsi tāvade.",
  "atk-s0508a21:526_0": "‘‘Buddhassa ānubhāvena, bherī vajjumaghaṭṭitā;",
  "atk-s0508a21:527_0": "Sayaṁ vīṇā pavajjanti, buddhassa pavisato puraṁ.",
  "atk-s0508a21:528_0": "‘‘Buddhaseṭṭhaṁ namassāmi, padumuttaramahāmuniṁ;",
  "atk-s0508a21:529_0": "Pāṭihīrañca passitvā, tattha cittaṁ pasādayiṁ.",
  "atk-s0508a21:530_0": "‘‘Aho buddho aho dhammo, aho no satthu sampadā;",
  "atk-s0508a21:531_0": "Acetanāpi tūriyā, sayameva pavajjare.",
  "atk-s0508a21:532_0": "‘‘Satasahassito kappe, yaṁ saññamalabhiṁ tadā;",
  "atk-s0508a21:533_0": "Duggatiṁ nābhijānāmi, buddhasaññāyidaṁ phalaṁ.",
  "atk-s0508a21:534_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a21:535_0": "Arahatte pana patiṭṭhito attano upajjhāyena ācikkhitaniyāmena paccantimesu janapadesu vinayadharapañcamena gaṇena upasampadā, dhuvanhānaṁ, cammattharaṇaṁ, guṇaṅguṇūpāhanaṁ, cīvaravippavāsoti pañca vare yācitvā te satthu santikā labhitvā punadeva attano vasitaṭṭhānaṁ gantvā upajjhāyassa tamatthaṁ ārocesi.",
  "atk-s0508a21:535_1": "Ayamettha saṅkhepo.",
  "atk-s0508a21:535_2": "Vitthāro pana udānaṭṭhakathāyaṁ āgatanayena veditabbo.",
  "atk-s0508a21:535_3": "Aṅguttaraṭṭhakathāyaṁ (a. ni. aṭṭha.",
  "atk-s0508a21:535_4": "1.1.206) pana ‘‘upasampanno hutvā attano upajjhāyassa santike kammaṭṭhānaṁ gahetvā vipassanaṁ vaḍḍhetvā arahattaṁ pāpuṇī’’ti vuttaṁ.",
  "atk-s0508a21:536_0": "So aparabhāge vimuttisukhena viharanto attano paṭipattiṁ paccavekkhitvā somanassajāto udānavasena –",
  "atk-s0508a21:537_0": "365.",
  "atk-s0508a21:538_0": " ‘‘Upasampadā ca me laddhā, vimutto camhi anāsavo;",
  "atk-s0508a21:539_0": "So ca me bhagavā diṭṭho, vihāre ca sahāvasiṁ.",
  "atk-s0508a21:540_0": "366.",
  "atk-s0508a21:541_0": " ‘‘Bahudeva rattiṁ bhagavā, abbhokāsetināmayi;",
  "atk-s0508a21:542_0": "Vihārakusalo satthā, vihāraṁ pāvisī tadā.",
  "atk-s0508a21:543_0": "367.",
  "atk-s0508a21:544_0": " ‘‘Santharitvāna saṅghāṭiṁ, seyyaṁ kappesi gotamo;",
  "atk-s0508a21:545_0": "Sīho selaguhāyaṁva, pahīnabhayabheravo.",
  "atk-s0508a21:546_0": "368.",
  "atk-s0508a21:547_0": " ‘‘Tato kalyāṇavākkaraṇo, sammāsambuddhasāvako;",
  "atk-s0508a21:548_0": "Soṇo abhāsi saddhammaṁ, buddhaseṭṭhassa sammukhā.",
  "atk-s0508a21:549_0": "369.",
  "atk-s0508a21:550_0": " ‘‘Pañcakkhandhe pariññāya, bhāvayitvāna añjasaṁ;",
  "atk-s0508a21:551_0": "Pappuyya paramaṁ santiṁ, parinibbissatyanāsavo’’ti. –",
  "atk-s0508a21:552_0": "Imā pañca gāthā abhāsi.",
  "atk-s0508a21:553_0": "Tattha upasampadā ca me laddhāti yā sā kicchena dasavaggaṁ bhikkhusaṅghaṁ sannipātetvā attanā laddhā upasampadā.",
  "atk-s0508a21:553_1": "Yā ca pana varadānavasena sabbapaccantimesu janapadesu vinayadharapañcamena gaṇena satthārā anuññātā upasampadā, tadubhayaṁ sandhāyāha.",
  "atk-s0508a21:553_2": "Ca-saddo samuccayattho, tena itarepi satthu santikā laddhavare saṅgaṇhāti.",
  "atk-s0508a21:553_3": "Vimutto camhi anāsavoti aggamaggena sakalakilesavatthuvimuttiyā vimutto ca amhi.",
  "atk-s0508a21:553_4": "Tato eva kāmāsavādīhi anāsavo amhīti yojanā.",
  "atk-s0508a21:553_5": "So ca me bhagavā diṭṭhoti yadatthaṁ ahaṁ avantiraṭṭhato sāvatthiṁ gato, so ca bhagavā mayā adiṭṭhapubbo diṭṭho.",
  "atk-s0508a21:553_6": "Vihāre ca sahāvasinti na kevalaṁ tassa bhagavato dassanameva mayā laddhaṁ, atha kho vihāre satthu gandhakuṭiyaṁ satthārā kāraṇaṁ sallakkhetvā vāsentena saha avasiṁ.",
  "atk-s0508a21:553_7": "‘‘Vihāreti vihārasamīpe’’ti keci.",
  "atk-s0508a21:554_0": "Bahudeva rattinti paṭhamaṁ yāmaṁ bhikkhūnaṁ dhammadesanāvasena kammaṭṭhānasodhanavasena ca, majjhimaṁ yāmaṁ devānaṁ brahmūnañca kaṅkhacchedanavasena bhagavā bahudeva rattiṁ abbhokāse atināmayi vītināmesi.",
  "atk-s0508a21:554_1": "Vihārakusaloti dibbabrahmaāneñjaariyavihāresu kusalo.",
  "atk-s0508a21:554_2": "Vihāraṁ pāvisīti ativelaṁ nisajjacaṅkamehi uppannaparissamavinodanatthaṁ gandhakuṭiṁ pāvisi.",
  "atk-s0508a21:555_0": "Santharitvāna saṅghāṭiṁ, seyyaṁ kappesīti catugguṇaṁ saṅghāṭiṁ paññāpetvā sīhaseyyaṁ kappesi.",
  "atk-s0508a21:555_1": "Tenāha ‘‘gotamo sīho selaguhāyaṁva pahīnabhayabheravo’’ti.",
  "atk-s0508a21:555_2": "Tattha gotamoti bhagavantaṁ gottena kitteti.",
  "atk-s0508a21:555_3": "Sīho selaguhāyaṁvāti selassa pabbatassa guhāyaṁ.",
  "atk-s0508a21:555_4": "Yathā sīho migarājā tejussadatāya pahīnabhayabheravo dakkhiṇena passena pāde pādaṁ accādhāya seyyaṁ kappesi, evaṁ cittutrāsalomahaṁsanachambhitattahetūnaṁ kilesānaṁ samucchinnattā pahīnabhayabheravo gotamo bhagavā seyyaṁ kappesīti attho.",
  "atk-s0508a21:556_0": "Tatoti pacchā, sīhaseyyaṁ kappetvā tato vuṭṭhahitvā ‘‘paṭibhātu taṁ bhikkhu dhammo bhāsitu’’nti (udā.",
  "atk-s0508a21:556_1": "46) satthārā ajjhesitoti attho.",
  "atk-s0508a21:556_2": "Kalyāṇavākkaraṇoti sundaravacīkaraṇo, lakkhaṇasampannavacanakkamoti attho.",
  "atk-s0508a21:556_3": "Soṇo abhāsi saddhammanti soḷasa aṭṭhakavaggiyasuttāni soṇo kuṭikaṇṇo, buddhaseṭṭhassa sammāsambuddhassa sammukhā, paccakkhato abhāsīti thero attānameva paraṁ viya avoca.",
  "atk-s0508a21:557_0": "Pañcakkhandhe pariññāyāti pañcupādānakkhandhe tīhipi pariññāhi parijānitvā te parijānantoyeva, añjasaṁ ariyaṁ aṭṭhaṅgikaṁ maggaṁ bhāvayitvā, paramaṁ santiṁ nibbānaṁ pappuyya pāpuṇitvā ṭhito anāsavo.",
  "atk-s0508a21:557_1": "Tato eva idāni parinibbissati anupādisesanibbānavasena nibbāyissatīti.",
  "atk-s0508a21:558_0": "Soṇakuṭikaṇṇattheragāthāvaṇṇanā niṭṭhitā.",
  "atk-s0508a21:559_0": "12. Kosiyattheragāthāvaṇṇanā",
  "atk-s0508a21:560_0": "Yoeva garūnantiādikā āyasmato kosiyattherassa gāthā.",
  "atk-s0508a21:560_1": "Kā uppatti?",
  "atk-s0508a21:560_2": "Ayampi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinanto vipassissa bhagavato kāle kulagehe nibbattitvā viññutaṁ patto ekadivasaṁ satthāraṁ disvā pasannacitto ucchukhaṇḍikaṁ adāsi.",
  "atk-s0508a21:560_3": "So tena puññakammena devamanussesu saṁsaranto imasmiṁ buddhuppāde magadharaṭṭhe brāhmaṇakule nibbatti, kosiyotissa gottavasena nāmaṁ akāsi.",
  "atk-s0508a21:560_4": "So viññutaṁ patto āyasmantaṁ dhammasenāpatiṁ abhiṇhaṁ upasaṅkamati, tassa santike dhammaṁ suṇāti.",
  "atk-s0508a21:560_5": "So tena sāsane paṭiladdhasaddho pabbajitvā kammaṭṭhānaṁ anuyuñjanto nacirasseva arahattaṁ pāpuṇi.",
  "atk-s0508a21:560_6": "Tena vuttaṁ apadāne (apa.",
  "atk-s0508a21:560_7": "thera 2.44.44-49) –",
  "atk-s0508a21:561_0": "‘‘Nagare bandhumatiyā, dvārapālo ahosahaṁ;",
  "atk-s0508a21:562_0": "Addasaṁ virajaṁ buddhaṁ, sabbadhammāna pāraguṁ.",
  "atk-s0508a21:563_0": "‘‘Ucchukhaṇḍikamādāya buddhaseṭṭhassadāsahaṁ;",
  "atk-s0508a21:564_0": "Pasannacitto sumano, vipassissa mahesino.",
  "atk-s0508a21:565_0": "‘‘Ekanavutito kappe, yaṁ ucchumadadiṁ tadā;",
  "atk-s0508a21:566_0": "Duggatiṁ nābhijānāmi, ucchukhaṇḍassidaṁ phalaṁ.",
  "atk-s0508a21:567_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a21:568_0": "Arahattaṁ pana patvā attano paṭipattiṁ paccavekkhitvā garuvāsaṁ sappurisūpanissayañca pasaṁsanto –",
  "atk-s0508a21:569_0": "370.",
  "atk-s0508a21:570_0": " ‘‘Yo ve garūnaṁ vacanaññu dhīro, vase ca tamhi janayetha pemaṁ;",
  "atk-s0508a21:571_0": "So bhattimā nāma ca hoti paṇḍito, ñatvā ca dhammesu visesi assa.",
  "atk-s0508a21:572_0": "371.",
  "atk-s0508a21:573_0": " ‘‘Yaṁ āpadā uppatitā uḷārā, nakkhambhayante paṭisaṅkhayantaṁ;",
  "atk-s0508a21:574_0": "So thāmavā nāma ca hoti paṇḍito, ñatvā ca dhammesu visesi assa.",
  "atk-s0508a21:575_0": "372.",
  "atk-s0508a21:576_0": " ‘‘Yo ve samuddova ṭhito anejo, gambhīrapañño nipuṇatthadassī;",
  "atk-s0508a21:577_0": "Asaṁhāriyo nāma ca hoti paṇḍito, ñatvā ca dhammesu visesi assa.",
  "atk-s0508a21:578_0": "373.",
  "atk-s0508a21:579_0": " ‘‘Bahussuto dhammadharo ca hoti, dhammassa hoti anudhammacārī;",
  "atk-s0508a21:580_0": "So tādiso nāma ca hoti paṇḍito, ñatvā ca dhammesu visesi assa.",
  "atk-s0508a21:581_0": "374.",
  "atk-s0508a21:582_0": " ‘‘Atthañca yo jānāti bhāsitassa,",
  "atk-s0508a21:583_0": "Atthañca ñatvāna tathā karoti;",
  "atk-s0508a21:584_0": "Atthantaro nāma sa hoti paṇḍito,",
  "atk-s0508a21:585_0": "Ñatvā ca dhammesu visesi assā’’ti. –",
  "atk-s0508a21:586_0": "Imā pañca gāthā abhāsi.",
  "atk-s0508a21:587_0": "Tattha yoti khattiyādīsu catūsu parisāsu yo koci.",
  "atk-s0508a21:587_1": "Veti byattaṁ.",
  "atk-s0508a21:587_2": "Garūnanti sīlādigaruguṇayuttānaṁ paṇḍitānaṁ.",
  "atk-s0508a21:587_3": "Vacanaññūti tesaṁ anusāsanīvacanaṁ jānanto, yathānusiṭṭhaṁ paṭipajjamāno paṭipajjitvā ca tassa phalaṁ jānantoti attho.",
  "atk-s0508a21:587_4": "Dhīroti dhitisampanno.",
  "atk-s0508a21:587_5": "Vase ca tamhi janayetha pemanti tasmiṁ garūnaṁ vacane ovāde vaseyya yathānusiṭṭhaṁ paṭipajjeyya, paṭipajjitvā ‘‘iminā vatāhaṁ ovādena imaṁ jātiādidukkhaṁ vītivatto’’ti tattha janayetha pemaṁ gāravaṁ uppādeyya.",
  "atk-s0508a21:587_6": "Idañhi dvayaṁ ‘‘garūnaṁ vacanaññu dhīro’’ti padadvayena vuttassevatthassa pākaṭakaraṇaṁ.",
  "atk-s0508a21:587_7": "Soti yo garūnaṁ vacanaññū dhīro, so yathānusiṭṭhaṁ paṭipattiyā tattha bhattimā ca nāma hoti, jīvitahetupi tassa anatikkamanato paṇḍito ca nāma hoti.",
  "atk-s0508a21:587_8": "Ñatvā ca dhammesu visesi assāti tathā paṭipajjanto ca tāya eva paṭipattiyā catunnaṁ ariyasaccānaṁ jānanahetu lokiyalokuttaradhammesu vijjāttayādivasena ‘‘tevijjo, chaḷabhiñño, paṭisambhidāpatto’’ti visesi visesavā siyāti attho.",
  "atk-s0508a21:588_0": "Yanti yaṁ puggalaṁ paṭipattiyā antarāyakaraṇato ‘‘āpadā’’ti laddhavohārā sotuṇhakhuppipāsādipākaṭaparissayā ceva rāgādipaṭicchannaparissayā ca uppatitā uppannā, uḷārā balavantopi nakkhambhayante na kiñci cālenti. Kasmā?",
  "atk-s0508a21:588_1": "Paṭisaṅkhayantanti paṭisaṅkhāyamānaṁ paṭisaṅkhānabale ṭhitanti attho.",
  "atk-s0508a21:588_2": "Soti yo daḷhatarāhi āpadāhipi akkhambhanīyo, so thāmavā dhitimā daḷhaparakkamo nāma hoti.",
  "atk-s0508a21:588_3": "Anavasesasaṁkilesapakkhassa abhibhavanakapaññābalasamaṅgitāya paṇḍito ca nāma hoti.",
  "atk-s0508a21:588_4": "Tathābhūto ca ñatvā ca dhammesu visesi assāti taṁ vuttatthameva.",
  "atk-s0508a21:589_0": "Samuddovaṭhitoti samuddo viya ṭhitasabhāvo.",
  "atk-s0508a21:589_1": "Yathā hi caturāsītiyojanasahassagambhīre sinerupādasamīpe mahāsamuddo aṭṭhahipi disāhi uṭṭhitehi pakativātehi aniñjanato ṭhito anejo gambhīro ca, evaṁ kilesavātehi titthiyavādavātehi ca akampanīyato ṭhito anejo.",
  "atk-s0508a21:589_2": "Gambhīrassa anupacitañāṇasambhārehi aladdhagādhassa nipuṇassa sukhumassa paṭiccasamuppādādiatthassa paṭivijjhanena gambhīrapañño nipuṇatthadassī.",
  "atk-s0508a21:589_3": "Asaṁhāriyo nāma ca hoti paṇḍito so tādiso puggalo kilesehi devaputtamārādīsu vā kenaci asaṁhāriyatāya asaṁhāriyo nāma hoti, yathāvuttena atthena paṇḍito ca nāma hoti.",
  "atk-s0508a21:589_4": "Sesaṁ vuttanayameva.",
  "atk-s0508a21:590_0": "Bahussutoti pariyattibāhusaccavasena bahussuto, suttageyyādi bahuṁ sutaṁ etassāti bahussuto.",
  "atk-s0508a21:590_1": "Tameva dhammaṁ suvaṇṇabhājane pakkhittasīhavasaṁ viya avinassantameva dhāretīti dhammadharo ca hoti.",
  "atk-s0508a21:590_2": "Dhammassa hoti anudhammacārīti yathāsutassa yathāpariyattassa dhammassa atthamaññāya dhammamaññāya navalokuttaradhammassa anurūpaṁ dhammaṁ pubbabhāgapaṭipadāsaṅkhātaṁ catupārisuddhisīladhutaṅgaasubhakammaṭṭhānādibhedaṁ carati paṭipajjatīti anudhammacārī hoti, ‘‘ajja ajjevā’’ti paṭivedhaṁ ākaṅkhanto vicarati.",
  "atk-s0508a21:590_3": "So tādiso nāma ca hoti paṇḍitoti yo puggalo yaṁ garuṁ nissāya bahussuto dhammadharo dhammassa ca anudhammacārī hoti.",
  "atk-s0508a21:590_4": "So ca tādiso tena garunā sadiso paṇḍito nāma hoti paṭipattiyā sadisabhāvato.",
  "atk-s0508a21:590_5": "Tathābhūto pana so ñatvā ca dhammesu visesi assa, taṁ vuttatthaṁva.",
  "atk-s0508a21:591_0": "Atthañca yo jānāti bhāsitassāti yo puggalo sammāsambuddhena bhāsitassa pariyattidhammassa atthaṁ jānāti.",
  "atk-s0508a21:591_1": "Jānanto pana ‘‘idha sīlaṁ vuttaṁ, idha samādhi, idha paññā’’ti tattha tattha yathāvuttaṁ atthañca ñatvāna tathā karoti yathā satthārā anusiṭṭhaṁ, tathā paṭipajjati.",
  "atk-s0508a21:591_2": "Atthantaro nāma sa hoti paṇḍitoti so evarūpo puggalo atthantaro atthakāraṇā sīlādiatthajānanamattameva upanissayaṁ katvā paṇḍito hoti.",
  "atk-s0508a21:591_3": "Sesaṁ vuttanayameva.",
  "atk-s0508a21:592_0": "Ettha ca paṭhamagāthāya ‘‘yo ve garūna’’ntiādinā saddhūpanissayo visesabhāvo vutto, dutiyagāthāya ‘‘yaṁ āpadā’’ti ādinā vīriyūpanissayo, tatiyagāthāya ‘‘yo ve samuddova ṭhito’’tiādinā samādhūpanissayo, catutthagāthāya ‘‘bahussuto’’tiādinā satūpanissayo, pañcamagāthāya ‘‘atthañca yo jānātī’’tiādinā paññūpanissayo visesabhāvo vuttoti veditabbo.",
  "atk-s0508a21:593_0": "Kosiyattheragāthāvaṇṇanā niṭṭhitā.",
  "atk-s0508a21:594_0": "Pañcakanipātavaṇṇanā niṭṭhitā."
}