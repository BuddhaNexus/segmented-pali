{
  "pli-tv-bu-vb-np9:0.1_0": "Theravāda Vinaya",
  "pli-tv-bu-vb-np9:0.2_0": "Mahāvibhaṅga",
  "pli-tv-bu-vb-np9:0.3_0": "Nissaggiyakaṇḍa",
  "pli-tv-bu-vb-np9:0.4_0": "Cīvaravagga",
  "pli-tv-bu-vb-np9:0.5_0": "9. Dutiyaupakkhaṭasikkhāpada",
  "pli-tv-bu-vb-np9:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-np9:1.2_0": "Tena kho pana samayena aññataro puriso aññataraṁ purisaṁ etadavoca—",
  "pli-tv-bu-vb-np9:1.3_0": "“ayyaṁ upanandaṁ cīvarena acchādessāmī”ti.",
  "pli-tv-bu-vb-np9:1.4_0": "Sopi evamāha—",
  "pli-tv-bu-vb-np9:1.5_0": "“ahampi ayyaṁ upanandaṁ cīvarena acchādessāmī”ti.",
  "pli-tv-bu-vb-np9:1.6_0": "Assosi kho aññataro piṇḍacāriko bhikkhu tesaṁ purisānaṁ imaṁ kathāsallāpaṁ.",
  "pli-tv-bu-vb-np9:1.7_0": "Atha kho so bhikkhu yenāyasmā upanando sakyaputto tenupasaṅkami;",
  "pli-tv-bu-vb-np9:1.7_1": "upasaṅkamitvā āyasmantaṁ upanandaṁ sakyaputtaṁ etadavoca—",
  "pli-tv-bu-vb-np9:1.8_0": "“mahāpuññosi tvaṁ, āvuso upananda.",
  "pli-tv-bu-vb-np9:1.9_0": "Amukasmiṁ okāse aññataro puriso aññataraṁ purisaṁ etadavoca—",
  "pli-tv-bu-vb-np9:1.10_0": "‘ayyaṁ upanandaṁ cīvarena acchādessāmī’ti.",
  "pli-tv-bu-vb-np9:1.11_0": "Sopi evamāha—",
  "pli-tv-bu-vb-np9:1.12_0": "‘ahampi ayyaṁ upanandaṁ cīvarena acchādessāmī’”ti.",
  "pli-tv-bu-vb-np9:1.13_0": "“Atthāvuso, maṁ te upaṭṭhākā”ti.",
  "pli-tv-bu-vb-np9:1.14_0": "Atha kho āyasmā upanando sakyaputto yena te purisā tenupasaṅkami;",
  "pli-tv-bu-vb-np9:1.14_1": "upasaṅkamitvā te purise etadavoca—",
  "pli-tv-bu-vb-np9:1.15_0": "“saccaṁ kira maṁ tumhe, āvuso, cīvarehi acchādetukāmātthā”ti?",
  "pli-tv-bu-vb-np9:1.16_0": "“Api nayya, evaṁ hoti—",
  "pli-tv-bu-vb-np9:1.17_0": "‘ayyaṁ upanandaṁ cīvarehi acchādessāmā’”ti.",
  "pli-tv-bu-vb-np9:1.18_0": "“Sace kho maṁ tumhe, āvuso, cīvarehi acchādetukāmāttha, evarūpena cīvarena acchādetha,",
  "pli-tv-bu-vb-np9:1.19_0": "kyāhaṁ tehi acchannopi karissāmi, yānāhaṁ na paribhuñjissāmī”ti.",
  "pli-tv-bu-vb-np9:1.20_0": "Atha kho te purisā ujjhāyanti khiyyanti vipācenti—",
  "pli-tv-bu-vb-np9:1.21_0": "“mahicchā ime samaṇā sakyaputtiyā asantuṭṭhā.",
  "pli-tv-bu-vb-np9:1.22_0": "Nayime sukarā cīvarehi acchādetuṁ.",
  "pli-tv-bu-vb-np9:1.23_0": "Kathañhi nāma ayyo upanando amhehi pubbe appavārito upasaṅkamitvā cīvare vikappaṁ āpajjissatī”ti.",
  "pli-tv-bu-vb-np9:1.24_0": "Assosuṁ kho bhikkhū tesaṁ purisānaṁ ujjhāyantānaṁ khiyyantānaṁ vipācentānaṁ.",
  "pli-tv-bu-vb-np9:1.25_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np9:1.26_0": "“kathañhi nāma āyasmā upanando sakyaputto pubbe appavārito gahapatike upasaṅkamitvā cīvare vikappaṁ āpajjissatī”ti.",
  "pli-tv-bu-vb-np9:1.27_0": "Atha kho te bhikkhū āyasmantaṁ upanandaṁ sakyaputtaṁ anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-np9:1.28_0": "“saccaṁ kira tvaṁ, upananda, pubbe appavārito gahapatike upasaṅkamitvā cīvare vikappaṁ āpajjasī”ti?",
  "pli-tv-bu-vb-np9:1.29_0": "“Saccaṁ, bhagavā”ti.",
  "pli-tv-bu-vb-np9:1.30_0": "“Ñātakā te, upananda, aññātakā”ti?",
  "pli-tv-bu-vb-np9:1.31_0": "“Aññātakā, bhagavā”ti.",
  "pli-tv-bu-vb-np9:1.32_0": "“Aññātako, moghapurisa, aññātakānaṁ na jānāti patirūpaṁ vā appatirūpaṁ vā santaṁ vā asantaṁ vā.",
  "pli-tv-bu-vb-np9:1.33_0": "Tattha nāma tvaṁ, moghapurisa, pubbe appavārito aññātake gahapatike upasaṅkamitvā cīvare vikappaṁ āpajjissasi.",
  "pli-tv-bu-vb-np9:1.34_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-np9:1.35_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-np9:1.36.1_0": "“Bhikkhuṁ paneva uddissa ubhinnaṁ aññātakānaṁ gahapatīnaṁ vā gahapatānīnaṁ vā paccekacīvaracetāpannāni upakkhaṭāni honti—",
  "pli-tv-bu-vb-np9:1.37_0": "‘imehi mayaṁ paccekacīvaracetāpannehi paccekacīvarāni cetāpetvā itthannāmaṁ bhikkhuṁ cīvarehi acchādessāmā’ti;",
  "pli-tv-bu-vb-np9:1.38_0": "tatra ce so bhikkhu pubbe appavārito upasaṅkamitvā cīvare vikappaṁ āpajjeyya—",
  "pli-tv-bu-vb-np9:1.39_0": "‘sādhu vata maṁ āyasmanto imehi paccekacīvaracetāpannehi evarūpaṁ vā evarūpaṁ vā cīvaraṁ cetāpetvā acchādetha, ubhova santā ekenā’ti,",
  "pli-tv-bu-vb-np9:1.40_0": "kalyāṇakamyataṁ upādāya, nissaggiyaṁ pācittiyan”ti.",
  "pli-tv-bu-vb-np9:2.1_0": "Bhikkhuṁ paneva uddissāti",
  "pli-tv-bu-vb-np9:2.2_0": "bhikkhussatthāya, bhikkhuṁ ārammaṇaṁ karitvā, bhikkhuṁ acchādetukāmā.",
  "pli-tv-bu-vb-np9:2.3_0": "Ubhinnanti",
  "pli-tv-bu-vb-np9:2.4_0": "dvinnaṁ.",
  "pli-tv-bu-vb-np9:2.5_0": "Aññātakā nāma",
  "pli-tv-bu-vb-np9:2.6_0": "mātito vā pitito vā yāva sattamā pitāmahayugā asambaddhā.",
  "pli-tv-bu-vb-np9:2.7_0": "Gahapatī nāma",
  "pli-tv-bu-vb-np9:2.8_0": "ye keci agāraṁ ajjhāvasanti.",
  "pli-tv-bu-vb-np9:2.9_0": "Gahapatāniyo nāma",
  "pli-tv-bu-vb-np9:2.10_0": "yā kāci agāraṁ ajjhāvasanti.",
  "pli-tv-bu-vb-np9:2.11_0": "Cīvaracetāpannāni nāma",
  "pli-tv-bu-vb-np9:2.12_0": "hiraññā vā suvaṇṇā vā muttā vā maṇī vā pavāḷā vā phalikā vā paṭakā vā suttā vā kappāsā vā.",
  "pli-tv-bu-vb-np9:2.13_0": "Imehi paccekacīvaracetāpannehīti",
  "pli-tv-bu-vb-np9:2.14_0": "paccupaṭṭhitehi.",
  "pli-tv-bu-vb-np9:2.15_0": "Cetāpetvāti",
  "pli-tv-bu-vb-np9:2.16_0": "parivattetvā.",
  "pli-tv-bu-vb-np9:2.17_0": "Acchādessāmāti",
  "pli-tv-bu-vb-np9:2.18_0": "dassāma.",
  "pli-tv-bu-vb-np9:2.19_0": "Tatra ce so bhikkhūti",
  "pli-tv-bu-vb-np9:2.20_0": "yaṁ bhikkhuṁ uddissa cīvaracetāpannāni upakkhaṭāni honti so bhikkhu.",
  "pli-tv-bu-vb-np9:2.21_0": "Pubbe appavāritoti",
  "pli-tv-bu-vb-np9:2.22_0": "pubbe avutto hoti— “kīdisena te, bhante, cīvarena attho, kīdisaṁ te cīvaraṁ cetāpemā”ti.",
  "pli-tv-bu-vb-np9:2.23_0": "Upasaṅkamitvāti",
  "pli-tv-bu-vb-np9:2.24_0": "gharaṁ gantvā yattha katthaci upasaṅkamitvā.",
  "pli-tv-bu-vb-np9:2.25_0": "Cīvare vikappaṁ āpajjeyyāti",
  "pli-tv-bu-vb-np9:2.26_0": "āyataṁ vā hotu vitthataṁ vā appitaṁ vā saṇhaṁ vā.",
  "pli-tv-bu-vb-np9:2.27_0": "Imehi paccekacīvaracetāpannehīti",
  "pli-tv-bu-vb-np9:2.28_0": "paccupaṭṭhitehi.",
  "pli-tv-bu-vb-np9:2.29_0": "Evarūpaṁ vā evarūpaṁ vāti",
  "pli-tv-bu-vb-np9:2.30_0": "āyataṁ vā vitthataṁ vā appitaṁ vā saṇhaṁ vā.",
  "pli-tv-bu-vb-np9:2.31_0": "Cetāpetvāti",
  "pli-tv-bu-vb-np9:2.32_0": "parivattetvā.",
  "pli-tv-bu-vb-np9:2.33_0": "Acchādethāti",
  "pli-tv-bu-vb-np9:2.34_0": "dajjetha.",
  "pli-tv-bu-vb-np9:2.35_0": "Ubhova santā ekenāti",
  "pli-tv-bu-vb-np9:2.36_0": "dvepi janā ekena.",
  "pli-tv-bu-vb-np9:2.37_0": "Kalyāṇakamyataṁ upādāyāti",
  "pli-tv-bu-vb-np9:2.38_0": "sādhatthiko mahagghatthiko.",
  "pli-tv-bu-vb-np9:2.39_0": "Tassa vacanena āyataṁ vā vitthataṁ vā appitaṁ vā saṇhaṁ vā cetāpenti, payoge dukkaṭaṁ.",
  "pli-tv-bu-vb-np9:2.40_0": "Paṭilābhena nissaggiyaṁ hoti.",
  "pli-tv-bu-vb-np9:2.41_0": "Nissajjitabbaṁ saṅghassa vā gaṇassa vā puggalassa vā.",
  "pli-tv-bu-vb-np9:2.42_0": "Evañca pana, bhikkhave, nissajjitabbaṁ.",
  "pli-tv-bu-vb-np9:2.43_0": "…pe…",
  "pli-tv-bu-vb-np9:2.44_0": "“idaṁ me, bhante, cīvaraṁ pubbe appavārito aññātake gahapatike upasaṅkamitvā cīvare vikappaṁ āpannaṁ nissaggiyaṁ.",
  "pli-tv-bu-vb-np9:2.45_0": "Imāhaṁ saṅghassa nissajjāmī”ti …pe…",
  "pli-tv-bu-vb-np9:2.46_0": "dadeyyāti …pe…",
  "pli-tv-bu-vb-np9:2.47_0": "dadeyyunti …pe…",
  "pli-tv-bu-vb-np9:2.48_0": "āyasmato dammīti.",
  "pli-tv-bu-vb-np9:2.49.1_0": "Aññātake aññātakasaññī pubbe appavārito gahapatike upasaṅkamitvā cīvare vikappaṁ āpajjati, nissaggiyaṁ pācittiyaṁ.",
  "pli-tv-bu-vb-np9:2.50_0": "Aññātake vematiko pubbe appavārito gahapatike upasaṅkamitvā cīvare vikappaṁ āpajjati, nissaggiyaṁ pācittiyaṁ.",
  "pli-tv-bu-vb-np9:2.51_0": "Aññātake ñātakasaññī pubbe appavārito gahapatike upasaṅkamitvā cīvare vikappaṁ āpajjati, nissaggiyaṁ pācittiyaṁ.",
  "pli-tv-bu-vb-np9:2.52_0": "Ñātake aññātakasaññī, āpatti dukkaṭassa.",
  "pli-tv-bu-vb-np9:2.53_0": "Ñātake vematiko, āpatti dukkaṭassa.",
  "pli-tv-bu-vb-np9:2.54_0": "Ñātake ñātakasaññī, anāpatti.",
  "pli-tv-bu-vb-np9:2.55.1_0": "Anāpatti—",
  "pli-tv-bu-vb-np9:2.56_0": "ñātakānaṁ,",
  "pli-tv-bu-vb-np9:2.57_0": "pavāritānaṁ,",
  "pli-tv-bu-vb-np9:2.58_0": "aññassatthāya,",
  "pli-tv-bu-vb-np9:2.59_0": "attano dhanena,",
  "pli-tv-bu-vb-np9:2.60_0": "mahagghaṁ cetāpetukāmānaṁ appagghaṁ cetāpeti,",
  "pli-tv-bu-vb-np9:2.61_0": "ummattakassa,",
  "pli-tv-bu-vb-np9:2.62_0": "ādikammikassāti.",
  "pli-tv-bu-vb-np9:2.63_0": "Dutiyaupakkhaṭasikkhāpadaṁ niṭṭhitaṁ navamaṁ."
}