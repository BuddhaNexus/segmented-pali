{
  "tika-abh06t19:0_0": "19. Ekūnavīsatimo paricchedo",
  "tika-abh06t19:1_0": "Kaṅkhāvitaraṇavisuddhiniddeso",
  "tika-abh06t19:2_0": "1227.",
  "tika-abh06t19:3_0": " Etassa nāmarūpassa, jānitvā hetupaccaye;",
  "tika-abh06t19:4_0": "Kaṅkhā tīsu panaddhāsu, vitaritvā ṭhitaṁ pana.",
  "tika-abh06t19:5_0": "1228.",
  "tika-abh06t19:6_0": " Kaṅkhāvitaraṇaṁ nāma, ñāṇaṁ taṁ samudīritaṁ;",
  "tika-abh06t19:7_0": "Taṁ sampādetukāmena, atthakāmena bhikkhunā.",
  "tika-abh06t19:8_0": "1229.",
  "tika-abh06t19:9_0": " Nāmarūpassa ko hetu, konu vā paccayo bhave;",
  "tika-abh06t19:10_0": "Āvajjitvā tamiccevaṁ, rūpakāyassa tāvade.",
  "tika-abh06t19:11_0": "1230.",
  "tika-abh06t19:12_0": " Kesā lomā nakhā dantā, taco maṁsaṁ nahāru ca;",
  "tika-abh06t19:13_0": "Aṭṭhimiñjañca vakkañca, hadayaṁ yakanampi ca.",
  "tika-abh06t19:14_0": "1231.",
  "tika-abh06t19:15_0": " Iccevamādibāttiṁsa-koṭṭhāsapaccayassa hi;",
  "tika-abh06t19:16_0": "Pariggaṇhati kāyassa, manasā hetupaccaye.",
  "tika-abh06t19:17_0": "1232.",
  "tika-abh06t19:18_0": " Avijjā taṇhupādānaṁ, kammaṁ hetu catubbidho;",
  "tika-abh06t19:19_0": "Etassa rūpakāyassa, āhāro paccayo mato.",
  "tika-abh06t19:20_0": "1233.",
  "tika-abh06t19:21_0": " Janako hetu akkhāto,",
  "tika-abh06t19:22_0": "Paccayo anupālako;",
  "tika-abh06t19:23_0": "Hetvaṅkurassa bījaṁ tu,",
  "tika-abh06t19:24_0": "Paccayā pathavādayo.",
  "tika-abh06t19:25_0": "1234.",
  "tika-abh06t19:26_0": " Itime pañca dhammā hi, hetupaccayataṁ gatā;",
  "tika-abh06t19:27_0": "Avijjādayo tayo tattha, mātāva upanissayā.",
  "tika-abh06t19:28_0": "1235.",
  "tika-abh06t19:29_0": " Janakaṁ pana kammaṁ tu, puttassa hi pitā viya;",
  "tika-abh06t19:30_0": "Dhātī viya kumārassa, āhāro dhārako bhave.",
  "tika-abh06t19:31_0": "1236.",
  "tika-abh06t19:32_0": " Iccevaṁ rūpakāyassa, so paccayapariggahaṁ;",
  "tika-abh06t19:33_0": "Katvā punapi ‘‘cakkhuñca, rūpamālokameva ca.",
  "tika-abh06t19:34_0": "1237.",
  "tika-abh06t19:35_0": " Paṭicca cakkhuviññāṇaṁ, hoti’’iccevamādinā;",
  "tika-abh06t19:36_0": "Nayena nāmakāyassa, paccayaṁ parigaṇhati.",
  "tika-abh06t19:37_0": "1238.",
  "tika-abh06t19:38_0": " So evaṁ nāmarūpassa, vuttiṁ disvāna paccayā;",
  "tika-abh06t19:39_0": "Yathā etarahidaṁ tu, atītepi tathevidaṁ.",
  "tika-abh06t19:40_0": "1239.",
  "tika-abh06t19:41_0": " Paccayā ca pavattittha, tathevānāgatepi ca;",
  "tika-abh06t19:42_0": "Pavattissati addhāsu, tīsvevaṁ anupassati.",
  "tika-abh06t19:43_0": "1240.",
  "tika-abh06t19:44_0": " Tassevaṁ passato yā sā, pubbante pañcadhā tathā;",
  "tika-abh06t19:45_0": "Aparante siyā kaṅkhā, pañcadhā samudīritā.",
  "tika-abh06t19:46_0": "1241.",
  "tika-abh06t19:47_0": " Paccuppannepi addhāne, chabbidhā parikittitā;",
  "tika-abh06t19:48_0": "Sabbā cānavasesāva, yogino sā pahiyyati.",
  "tika-abh06t19:49_0": "1242.",
  "tika-abh06t19:50_0": " Eko kammavipākānaṁ, vasenāpi ca paṇḍito;",
  "tika-abh06t19:51_0": "Etassa nāmarūpassa, paccayaṁ parigaṇhati.",
  "tika-abh06t19:52_0": "1243.",
  "tika-abh06t19:53_0": " Kammaṁ catubbidhaṁ diṭṭha-dhammavedaniyaṁ tathā;",
  "tika-abh06t19:54_0": "Upapajjāparāpariyā-hosikammavasā pana.",
  "tika-abh06t19:55_0": "Tattha ekajavanavīthiyaṁ sattasu cittesu kusalā vā akusalā vā paṭhamajavanacetanā diṭṭhadhammavedanīyakammaṁ nāma.",
  "tika-abh06t19:55_1": "Taṁ imasmiṁyeva attabhāve vipākaṁ deti, tathā asakkontaṁ pana ‘‘ahosikammaṁ nāhosi kammavipāko, na bhavissati kammavipāko, natthi kammavipāko’’ti imassa tikassa vasena ahosikammaṁ nāma hoti.",
  "tika-abh06t19:55_2": "Atthasādhikā pana sattamajavanacetanā upapajjavedanīyakammaṁ nāma.",
  "tika-abh06t19:55_3": "Tamanantare attabhāve vipākaṁ deti, tathā asakkontaṁ vuttanayena ahosikammaṁ nāma hoti.",
  "tika-abh06t19:55_4": "Ubhinnamantare pañcajavanacetanā aparāpariyavedanīyakammaṁ nāma.",
  "tika-abh06t19:55_5": "Tamanāgate yadā okāsaṁ labhati, tadā vipākaṁ deti, sati saṁsārappavattiyā ahosikammaṁ nāma na hoti.",
  "tika-abh06t19:56_0": "1244.",
  "tika-abh06t19:57_0": " Aparaṁ catubbidhaṁ kammaṁ, garukaṁ bahulampi ca;",
  "tika-abh06t19:58_0": "Āsannañca kaṭattā ca, kammanti samudīritaṁ.",
  "tika-abh06t19:59_0": "1245.",
  "tika-abh06t19:60_0": " Aññaṁ catubbidhaṁ kammaṁ, janakaṁ upathambhakaṁ;",
  "tika-abh06t19:61_0": "Tathūpapīḷakaṁ kamma-mupaghātakameva ca.",
  "tika-abh06t19:62_0": "Tattha janakaṁ nāma kusalaṁ vā akusalaṁ vā kammaṁ paṭisandhiyampi pavattepi rūpārūpavipākakkhandhe janeti.",
  "tika-abh06t19:62_1": "Upatthambhakaṁ pana vipākaṁ janetuṁ na sakkoti, aññena kammena dinnāya paṭisandhiyā janite vipāke uppajjanakasukhadukkhaṁ upatthambheti, addhānaṁ pavatteti.",
  "tika-abh06t19:62_2": "Upapīḷakaṁ pana aññena kammena dinnāya paṭisandhiyā janite vipāke uppajjanakasukhadukkhaṁ pīḷeti bādhati, addhānaṁ pavattituṁ na deti.",
  "tika-abh06t19:62_3": "Upaghātakaṁ pana sayaṁ kusalampi akusalampi samānaṁ aññaṁ dubbalakammaṁ ghātetvā tassa vipākaṁ paṭibāhitvā attano vipākassa okāsaṁ karoti.",
  "tika-abh06t19:62_4": "Evaṁ pana kammena okāse kate taṁvipākamuppannaṁ nāma hoti.",
  "tika-abh06t19:62_5": "Iti imaṁ dvādasavidhaṁ kammaṁ kammavaṭṭe pakkhipitvā evameko kammavipākavasena nāmarūpassa paccayapariggahaṁ karoti.",
  "tika-abh06t19:63_0": "Iti evaṁ kammavipākavaṭṭavasena nāmarūpassa pavattiṁ disvā ‘‘yathā idaṁ etarahi, evamatītepi addhāne kammavipākavasena paccayato pavattittha, anāgatepi pavattissatī’’ti iti kammañceva vipāko cāti kammavipākavasena loko pavattatīti taṁ samanupassati.",
  "tika-abh06t19:63_1": "Tassevaṁ samanupassato sabbā soḷasavidhā kaṅkhā pahiyyati.",
  "tika-abh06t19:64_0": "1246.",
  "tika-abh06t19:65_0": " Hetuphalassa sambandhavaseneva pavattati;",
  "tika-abh06t19:66_0": "Kevalaṁ nāmarūpanti, sammā samanupassati.",
  "tika-abh06t19:67_0": "1247.",
  "tika-abh06t19:68_0": " Evaṁ kāraṇato uddhaṁ, kāraṇaṁ na ca passati;",
  "tika-abh06t19:69_0": "Pākapavattito uddhaṁ, na pākapaṭivedakaṁ.",
  "tika-abh06t19:70_0": "Tenāhu porāṇā –",
  "tika-abh06t19:71_0": "1248.",
  "tika-abh06t19:72_0": " ‘‘Kammassa kārako natthi, vipākassa ca vedako;",
  "tika-abh06t19:73_0": "Suddhadhammā pavattanti, evetaṁ sammadassanaṁ.",
  "tika-abh06t19:74_0": "1249.",
  "tika-abh06t19:75_0": " Evaṁ kamme vipāke ca, vattamāne sahetuke;",
  "tika-abh06t19:76_0": "Bījarukkhādikānaṁva, pubbā koṭi na nāyati.",
  "tika-abh06t19:77_0": "1250.",
  "tika-abh06t19:78_0": " Anāgatepi saṁsāre, appavatti na dissati;",
  "tika-abh06t19:79_0": "Etamatthamanaññāya, titthiyā asayaṁvasī.",
  "tika-abh06t19:80_0": "1251.",
  "tika-abh06t19:81_0": " Sattasaññaṁ gahetvāna, sassatucchedadassino;",
  "tika-abh06t19:82_0": "Dvāsaṭṭhidiṭṭhiṁ gaṇhanti, aññamaññavirodhino.",
  "tika-abh06t19:83_0": "1252.",
  "tika-abh06t19:84_0": " Diṭṭhibandhanabaddhā te, taṇhāsotena vuyhare;",
  "tika-abh06t19:85_0": "Taṇhāsotena vuyhantā, na te dukkhā pamuccare.",
  "tika-abh06t19:86_0": "1253.",
  "tika-abh06t19:87_0": " Evametaṁ abhiññāya, bhikkhu buddhassa sāvako;",
  "tika-abh06t19:88_0": "Gambhīraṁ nipuṇaṁ suññaṁ, paccayaṁ paṭivijjhati.",
  "tika-abh06t19:89_0": "1254.",
  "tika-abh06t19:90_0": " Kammaṁ natthi vipākamhi, pāko kamme na vijjati;",
  "tika-abh06t19:91_0": "Aññamaññaṁ ubho suññā, na ca kammaṁ vinā phalaṁ.",
  "tika-abh06t19:92_0": "1255.",
  "tika-abh06t19:93_0": " Yathā na sūriye aggi, na maṇimhi na gomaye;",
  "tika-abh06t19:94_0": "Na tesaṁ bahi so atthi, sambhārehi ca jāyati.",
  "tika-abh06t19:95_0": "1256.",
  "tika-abh06t19:96_0": " Tathā na anto kammassa, vipāko upalabbhati;",
  "tika-abh06t19:97_0": "Bahiddhāpi na kammassa, na kammaṁ tattha vijjati.",
  "tika-abh06t19:98_0": "1257.",
  "tika-abh06t19:99_0": " Phalena suññaṁ taṁ kammaṁ, phalaṁ kamme na vijjati;",
  "tika-abh06t19:100_0": "Kammañca kho upādāya, tato nibbattate phalaṁ.",
  "tika-abh06t19:101_0": "1258.",
  "tika-abh06t19:102_0": " Na hettha devo brahmā vā,",
  "tika-abh06t19:103_0": "Saṁsārassatthi kārako;",
  "tika-abh06t19:104_0": "Suddhadhammā pavattanti,",
  "tika-abh06t19:105_0": "Hetusambhārapaccayā’’ti.",
  "tika-abh06t19:106_0": "1259.",
  "tika-abh06t19:107_0": " Evaṁ nānappakārehi, nāmarūpassa paccayaṁ;",
  "tika-abh06t19:108_0": "Pariggahetvā addhāsu, taritvā kaṅkhamuṭṭhitaṁ.",
  "tika-abh06t19:109_0": "1260.",
  "tika-abh06t19:110_0": "Kaṅkhāvitaraṇaṁ nāma, ñāṇaṁ taṁ samudīritaṁ;",
  "tika-abh06t19:111_0": "Dhammaṭṭhiti yathābhūtaṁ, taṁ sammādassanantipi.",
  "tika-abh06t19:112_0": "1261.",
  "tika-abh06t19:113_0": " Iminā pana ñāṇena,",
  "tika-abh06t19:114_0": "Saṁyutto buddhasāsane;",
  "tika-abh06t19:115_0": "Hoti laddhapatiṭṭhova,",
  "tika-abh06t19:116_0": "Sotāpanno hi cūḷako.",
  "tika-abh06t19:117_0": "1262.",
  "tika-abh06t19:118_0": " Tasmā sapañño pana atthakāmo,",
  "tika-abh06t19:119_0": "Yo nāmarūpassa hetupaccayāni;",
  "tika-abh06t19:120_0": "Pariggahaṁ sādhu karoti dhīro,",
  "tika-abh06t19:121_0": "Khippaṁ sa nibbānapuraṁ upeti.",
  "tika-abh06t19:122_0": "Iti abhidhammāvatāre kaṅkhāvitaraṇavisuddhiniddeso nāma",
  "tika-abh06t19:123_0": "Ekūnavīsatimo paricchedo."
}