{
  "atk-vin01a3:0_0": "2. Saṅghādisesakaṇḍaṁ",
  "atk-vin01a3:1_0": "1. Sukkavissaṭṭhisikkhāpadavaṇṇanā",
  "atk-vin01a3:2_0": "Yaṁ pārājikakaṇḍassa, saṅgītaṁ samanantaraṁ;",
  "atk-vin01a3:3_0": "Tassa terasakassāyamapubbapadavaṇṇanā.",
  "atk-vin01a3:4_0": "234.",
  "atk-vin01a3:4_1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "atk-vin01a3:4_2": "Tena kho pana samayena āyasmā seyyasako anabhirato brahmacariyaṁ caratīti ettha āyasmāti piyavacanaṁ.",
  "atk-vin01a3:4_3": "Seyyasakoti tassa bhikkhuno nāmaṁ.",
  "atk-vin01a3:4_4": "Anabhiratoti vikkhittacitto kāmarāgapariḷāhena pariḍayhamāno na pana gihibhāvaṁ patthayamāno.",
  "atk-vin01a3:4_5": "So tena kiso hotīti so seyyasako tena anabhiratabhāvena kiso hoti.",
  "atk-vin01a3:5_0": "Addasā kho āyasmā udāyīti ettha udāyīti tassa therassa nāmaṁ, ayañhi seyyasakassa upajjhāyo lāḷudāyī nāma bhantamigasappaṭibhāgo niddārāmatādimanuyuttānaṁ aññataro lolabhikkhu.",
  "atk-vin01a3:5_1": "Kacci no tvanti kacci nu tvaṁ.",
  "atk-vin01a3:5_2": "Yāvadatthaṁ bhuñjātiādīsu yāvatā atthoti yāvadatthaṁ.",
  "atk-vin01a3:5_3": "Idaṁ vuttaṁ hoti –",
  "atk-vin01a3:5_4": "yāvatā te bhojanena attho yattakaṁ tvaṁ icchasi tattakaṁ bhuñja, yattakaṁ kālaṁ rattiṁ vā divā vā supituṁ icchasi tattakaṁ supa, mattikādīhi kāyaṁ ubbaṭṭetvā cuṇṇādīhi ghaṁsitvā yattakaṁ nhānaṁ icchasi tattakaṁ nhāya, uddesena vā paripucchāya vā vattapaṭipattiyā vā kammaṭṭhānena vā attho natthīti.",
  "atk-vin01a3:5_5": "Yadā te anabhirati uppajjatīti yasmiṁ kāle tava kāmarāgavasena ukkaṇṭhitatā vikkhittacittatā uppajjati.",
  "atk-vin01a3:5_6": "Rāgo cittaṁ anuddhaṁsetīti kāmarāgo cittaṁ dhaṁseti padhaṁseti vikkhipati ceva milāpeti ca.",
  "atk-vin01a3:5_7": "Tadā hatthena upakkamitvā asuciṁ mocehīti tasmiṁ kāle hatthena vāyamitvā asucimocanaṁ karohi, evañhi te cittekaggatā bhavissati.",
  "atk-vin01a3:5_8": "Iti taṁ upajjhāyo anusāsi yathā taṁ bālo bālaṁ mago magaṁ.",
  "atk-vin01a3:6_0": "235.Tesaṁ muṭṭhassatīnaṁ asampajānānaṁ niddaṁ okkamantānanti satisampajaññaṁ pahāya niddaṁ otarantānaṁ.",
  "atk-vin01a3:6_1": "Tattha kiñcāpi niddaṁ okkamantānaṁ abyākato bhavaṅgavāro pavattati, satisampajaññavāro gaḷati, tathāpi sayanakāle manasikāro kātabbo.",
  "atk-vin01a3:6_2": "Divā supantena yāva nhātassa bhikkhuno kesā na sukkhanti tāva supitvā vuṭṭhahissāmīti saussāhena supitabbaṁ.",
  "atk-vin01a3:6_3": "Rattiṁ supantena ettakaṁ nāma rattibhāgaṁ supitvā candena vā tārakāya vā idaṁ nāma ṭhānaṁ pattakāle vuṭṭhahissāmīti saussāhena supitabbaṁ.",
  "atk-vin01a3:6_4": "Buddhānussatiādīsu ca dasasu kammaṭṭhānesu ekaṁ aññaṁ vā cittaruciyaṁ kammaṭṭhānaṁ gahetvāva niddā okkamitabbā.",
  "atk-vin01a3:6_5": "Evaṁ karonto hi sato sampajāno satiñca sampajaññañca avijahitvāva niddaṁ okkamatīti vuccati.",
  "atk-vin01a3:6_6": "Te pana bhikkhū bālā lolā bhantamigasappaṭibhāgā na evamakaṁsu.",
  "atk-vin01a3:6_7": "Tena vuttaṁ –",
  "atk-vin01a3:6_8": "‘‘tesaṁ muṭṭhassatīnaṁ asampajānānaṁ niddaṁ okkamantāna’’nti.",
  "atk-vin01a3:7_0": "Atthi cettha cetanā labbhatīti ettha ca supinante assādacetanā atthi upalabbhati.",
  "atk-vin01a3:7_1": "Atthesā, bhikkhave, cetanā;",
  "atk-vin01a3:7_2": "sā ca kho abbohārikāti bhikkhave esā assādacetanā atthi, sā ca kho avisaye uppannattā abbohārikā, āpattiyā aṅgaṁ na hoti.",
  "atk-vin01a3:7_3": "Iti bhagavā supinante cetanāya abbohārikabhāvaṁ dassetvā ‘‘evañca pana bhikkhave imaṁ sikkhāpadaṁ uddiseyyātha, sañcetanikā sukkavissaṭṭhi aññatra supinantā saṅghādiseso’’ti sānupaññattikaṁ sikkhāpadaṁ paññāpesi.",
  "atk-vin01a3:8_0": "236-237.",
  "atk-vin01a3:8_1": "Tattha saṁvijjati cetanā assāti sañcetanā, sañcetanāva sañcetanikā, sañcetanā vā assā atthīti sañcetanikā.",
  "atk-vin01a3:8_2": "Yasmā pana yassa sañcetanikā sukkavissaṭṭhi hoti so jānanto sañjānanto hoti, sā cassa sukkavissaṭṭhi cecca abhivitaritvā vītikkamo hoti, tasmā byañjane ādaraṁ akatvā atthameva dassetuṁ ‘‘jānanto sañjānanto cecca abhivitaritvā vītikkamo’’ti evamassa padabhājanaṁ vuttaṁ.",
  "atk-vin01a3:8_3": "Tattha jānantoti upakkamāmīti jānanto.",
  "atk-vin01a3:8_4": "Sañjānantoti sukkaṁ mocemīti sañjānanto, teneva upakkamajānanākārena saddhiṁ jānantoti attho.",
  "atk-vin01a3:8_5": "Ceccāti mocanassādacetanāvasena cetetvā pakappetvā.",
  "atk-vin01a3:8_6": "Abhivitaritvāti upakkamavasena maddanto nirāsaṅkacittaṁ pesetvā.",
  "atk-vin01a3:8_7": "Vītikkamoti evaṁ pavattassa yo vītikkamo ayaṁ sañcetanikāsaddassa sikhāppatto atthoti vuttaṁ hoti.",
  "atk-vin01a3:9_0": "Idāni sukkavissaṭṭhīti ettha yassa sukkassa vissaṭṭhi taṁ tāva saṅkhyāto vaṇṇabhedato ca dassetuṁ ‘‘sukkanti dasa sukkānī’’tiādimāha.",
  "atk-vin01a3:9_1": "Tattha sukkānaṁ āsayabhedato dhātunānattato ca nīlādivaṇṇabhedo veditabbo.",
  "atk-vin01a3:10_0": "Vissaṭṭhīti vissaggo, atthato panetaṁ ṭhānācāvanaṁ hoti, tenāha –",
  "atk-vin01a3:10_1": "‘‘vissaṭṭhīti ṭhānatocāvanā vuccatī’’ti.",
  "atk-vin01a3:10_2": "Tattha vatthisīsaṁ kaṭi kāyoti tidhā sukkassa ṭhānaṁ pakappenti, eko kirācariyo ‘‘vatthisīsaṁ sukkassa ṭhāna’’nti āha.",
  "atk-vin01a3:10_3": "Eko ‘‘kaṭī’’ti, eko ‘‘sakalo kāyo’’ti, tesu tatiyassa bhāsitaṁ subhāsitaṁ.",
  "atk-vin01a3:10_4": "Kesalomanakhadantānañhi maṁsavinimuttaṭṭhānaṁ uccārapassāvakheḷasiṅghāṇikāthaddhasukkhacammāni ca vajjetvā avaseso chavimaṁsalohitānugato sabbopi kāyo kāyappasādabhāvajīvitindriyābaddhapittānaṁ sambhavassa ca ṭhānameva.",
  "atk-vin01a3:10_5": "Tathā hi rāgapariyuṭṭhānenābhibhūtānaṁ hatthīnaṁ ubhohi kaṇṇacūḷikāhi sambhavo nikkhamati, mahāsenarājā ca rāgapariyuṭṭhito sambhavavegaṁ adhivāsetuṁ asakkonto satthena bāhusīsaṁ phāletvā vaṇamukhena nikkhantaṁ sambhavaṁ dassesīti.",
  "atk-vin01a3:11_0": "Ettha pana paṭhamassa ācariyassa vāde mocanassādena nimitte upakkamato yattakaṁ ekā khuddakamakkhikā piveyya tattake asucimhi vatthisīsato muñcitvā dakasotaṁ otiṇṇamatte bahi nikkhante vā anikkhante vā saṅghādiseso.",
  "atk-vin01a3:11_1": "Dutiyassa vāde tatheva kaṭito muccitvā dakasotaṁ otiṇṇamatte, tatiyassa vāde tatheva sakalakāyaṁ saṅkhobhetvā tato muccitvā dakasotaṁ otiṇṇamatte bahi nikkhante vā anikkhante vā saṅghādiseso.",
  "atk-vin01a3:11_2": "Dakasotorohaṇañcettha adhivāsetvā antarā nivāretuṁ asakkuṇeyyatāya vuttaṁ, ṭhānā cutañhi avassaṁ dakasotaṁ otarati.",
  "atk-vin01a3:11_3": "Tasmā ṭhānā cāvanamattenevettha āpatti veditabbā, sā ca kho nimitte upakkamantasseva hatthaparikammapādaparikammagattaparikammakaraṇena sacepi asuci muccati, anāpatti.",
  "atk-vin01a3:11_4": "Ayaṁ sabbācariyasādhāraṇavinicchayo.",
  "atk-vin01a3:12_0": "Aññatra supinantāti ettha supino eva supinanto, taṁ ṭhapetvā apanetvāti vuttaṁ hoti.",
  "atk-vin01a3:12_1": "Tañca pana supinaṁ passanto catūhi kāraṇehi passati dhātukkhobhato vā anubhūtapubbato vā devatopasaṁhārato vā pubbanimittato vāti.",
  "atk-vin01a3:13_0": "Tattha pittādīnaṁ khobhakaraṇapaccayayogena khubhitadhātuko dhātukkhobhato supinaṁ passati, passanto ca nānāvidhaṁ supinaṁ passati –",
  "atk-vin01a3:13_1": "pabbatā patanto viya, ākāsena gacchanto viya, vāḷamigahatthīcorādīhi anubaddho viya hoti.",
  "atk-vin01a3:13_2": "Anubhūtapubbato passanto pubbe anubhūtapubbaṁ ārammaṇaṁ passati.",
  "atk-vin01a3:13_3": "Devatopasaṁhārato passantassa devatā atthakāmatāya vā anatthakāmatāya vā atthāya vā anatthāya vā nānāvidhāni ārammaṇāni upasaṁharanti, so tāsaṁ devatānaṁ ānubhāvena tāni ārammaṇāni passati.",
  "atk-vin01a3:13_4": "Pubbanimittato passanto puññāpuññavasena uppajjitukāmassa atthassa vā anatthassa vā pubbanimittabhūtaṁ supinaṁ passati, bodhisattassamātā viya puttapaṭilābhanimittaṁ, bodhisatto viya pañca mahāsupine (a. ni.",
  "atk-vin01a3:13_5": "5.196), kosalarājā viya soḷasa supineti.",
  "atk-vin01a3:14_0": "Tattha yaṁ dhātukkhobhato anubhūtapubbato ca supinaṁ passati na taṁ saccaṁ hoti.",
  "atk-vin01a3:14_1": "Yaṁ devatopasaṁhārato passati taṁ saccaṁ vā hoti alīkaṁ vā, kuddhā hi devatā upāyena vināsetukāmā viparītampi katvā dassenti.",
  "atk-vin01a3:14_2": "Yaṁ pana pubbanimittato passati taṁ ekantasaccameva hoti.",
  "atk-vin01a3:14_3": "Etesañca catunnaṁ mūlakāraṇānaṁ saṁsaggabhedatopi supinabhedo hotiyeva.",
  "atk-vin01a3:15_0": "Tañca panetaṁ catubbidhampi supinaṁ sekkhaputhujjanāva passanti appahīnavipallāsattā, asekkhā pana na passanti pahīnavipallāsattā.",
  "atk-vin01a3:15_1": "Kiṁ panetaṁ passanto sutto passati paṭibuddho, udāhu neva sutto na paṭibuddhoti?",
  "atk-vin01a3:15_2": "Kiñcettha yadi tāva sutto passati abhidhammavirodho āpajjati, bhavaṅgacittena hi supati taṁ rūpanimittādiārammaṇaṁ rāgādisampayuttaṁ vā na hoti, supinaṁ passantassa ca īdisāni cittāni uppajjanti.",
  "atk-vin01a3:15_3": "Atha paṭibuddho passati vinayavirodho āpajjati, yañhi paṭibuddho passati taṁ sabbohārikacittena passati, sabbohārikacittena ca kate vītikkame anāpatti nāma natthi.",
  "atk-vin01a3:15_4": "Supinaṁ passantena pana katepi vītikkame ekantaṁ anāpatti eva.",
  "atk-vin01a3:15_5": "Atha neva sutto na paṭibuddho passati, ko nāma passati;",
  "atk-vin01a3:15_6": "evañca sati supinassa abhāvova āpajjatīti, na abhāvo. Kasmā ?",
  "atk-vin01a3:15_7": "Yasmā kapimiddhapareto passati.",
  "atk-vin01a3:15_8": "Vuttañhetaṁ –",
  "atk-vin01a3:15_9": "‘‘kapimiddhapareto kho, mahārāja, supinaṁ passatī’’ti.",
  "atk-vin01a3:15_10": "Kapimiddhaparetoti makkaṭaniddāya yutto.",
  "atk-vin01a3:15_11": "Yathā hi makkaṭassa niddā lahuparivattā hoti;",
  "atk-vin01a3:15_12": "evaṁ yā niddā punappunaṁ kusalādicittavokiṇṇattā lahuparivattā, yassā pavattiyaṁ punappunaṁ bhavaṅgato uttaraṇaṁ hoti tāya yutto supinaṁ passati, tenāyaṁ supino kusalopi hoti akusalopi abyākatopi.",
  "atk-vin01a3:15_13": "Tattha supinante cetiyavandanadhammassavanadhammadesanādīni karontassa kusalo, pāṇātipātādīni karontassa akusalo, dvīhi antehi mutto āvajjanatadārammaṇakkhaṇe abyākatoti veditabbo.",
  "atk-vin01a3:15_14": "Svāyaṁ dubbalavatthukattā cetanāya paṭisandhiṁ ākaḍḍhituṁ asamattho, pavatte pana aññehi kusalākusalehi upatthambhito vipākaṁ deti.",
  "atk-vin01a3:15_15": "Kiñcāpi vipākaṁ deti?",
  "atk-vin01a3:15_16": "Atha kho avisaye uppannattā abbohārikāva supinantacetanā. Tenāha –",
  "atk-vin01a3:15_17": "‘‘ṭhapetvā supinanta’’nti.",
  "atk-vin01a3:16_0": "Saṅghādisesoti imassa āpattinikāyassa nāmaṁ.",
  "atk-vin01a3:16_1": "Tasmā yā aññatra supinantā sañcetanikā sukkavissaṭṭhi , ayaṁ saṅghādiseso nāma āpattinikāyoti evamettha sambandho veditabbo .",
  "atk-vin01a3:16_2": "Vacanattho panettha saṅgho ādimhi ceva sese ca icchitabbo assāti saṅghādiseso.",
  "atk-vin01a3:16_3": "Kiṁ vuttaṁ hoti?",
  "atk-vin01a3:16_4": "Imaṁ āpattiṁ āpajjitvā vuṭṭhātukāmassa yaṁ taṁ āpattivuṭṭhānaṁ, tassa ādimhi ceva parivāsadānatthāya ādito sese ca majjhe mānattadānatthāya mūlāya paṭikassanena vā saha mānattadānatthāya avasāne abbhānatthāya saṅgho icchitabbo.",
  "atk-vin01a3:16_5": "Na hettha ekampi kammaṁ vinā saṅghena sakkā kātunti saṅgho ādimhi ceva sese ca icchitabbo assāti saṅghādisesoti.",
  "atk-vin01a3:16_6": "Byañjanaṁ pana anādiyitvā atthameva dassetuṁ ‘‘saṅghova tassā āpattiyā parivāsaṁ deti, mūlāya paṭikassati, mānattaṁ deti, abbheti na sambahulā na ekapuggalo, tena vuccati saṅghādiseso’’ti idamassa padabhājanaṁ –",
  "atk-vin01a3:17_0": "‘‘Saṅghādisesoti yaṁ vuttaṁ, taṁ suṇohi yathātathaṁ;",
  "atk-vin01a3:18_0": "Saṅghova deti parivāsaṁ, mūlāya paṭikassati;",
  "atk-vin01a3:19_0": "Mānattaṁ deti abbheti, tenetaṁ iti vuccatī’’ti. (pari. 339) –",
  "atk-vin01a3:20_0": "Parivāre vacanakāraṇañca vuttaṁ, tattha parivāsadānādīni samuccayakkhandhake vitthārato āgatāni, tattheva nesaṁ saṁvaṇṇanaṁ karissāma.",
  "atk-vin01a3:21_0": "Tasseva āpattinikāyassāti tassa eva āpattisamūhassa.",
  "atk-vin01a3:21_1": "Tattha kiñcāpi ayaṁ ekāva āpatti, rūḷhisaddena pana avayave samūhavohārena vā ‘‘nikāyo’’ti vutto –",
  "atk-vin01a3:21_2": "‘‘eko vedanākkhandho, eko viññāṇakkhandho’’tiādīsu viya.",
  "atk-vin01a3:22_0": "Evaṁ uddiṭṭhasikkhāpadaṁ padānukkamena vibhajitvā idāni imaṁ sukkavissaṭṭhiṁ āpajjantassa upāyañca kālañca adhippāyañca adhippāyavatthuñca dassetuṁ ‘‘ajjhattarūpe mocetī’’tiādimāha.",
  "atk-vin01a3:22_1": "Ettha hi ajjhattarūpādīhi catūhi padehi upāyo dassito, ajjhattarūpe vā moceyya bahiddhārūpe vā ubhayattha vā ākāse vā kaṭiṁ kampento, ito paraṁ añño upāyo natthi.",
  "atk-vin01a3:22_2": "Tattha rūpe ghaṭṭetvā mocentopi rūpena ghaṭṭetvā mocentopi rūpe moceticceva veditabbo.",
  "atk-vin01a3:22_3": "Rūpe hi sati so moceti na rūpaṁ alabhitvā.",
  "atk-vin01a3:22_4": "Rāgūpatthambhādīhi pana pañcahi kālo dassito.",
  "atk-vin01a3:22_5": "Rāgūpatthambhādikālesu hi aṅgajātaṁ kammaniyaṁ hoti, yassa kammaniyatte sati moceti.",
  "atk-vin01a3:22_6": "Ito paraṁ añño kālo natthi, na hi vinā rāgūpatthambhādīhi pubbaṇhādayo kālabhedā mocane nimittaṁ honti.",
  "atk-vin01a3:23_0": "Ārogyatthāyātiādīhi dasahi adhippāyo dassito, evarūpena hi adhippāyabhedena moceti na aññathā.",
  "atk-vin01a3:23_1": "Nīlādīhi pana dasahi navamassa adhippāyassa vatthu dassitaṁ, vīmaṁsanto hi nīlādīsu aññatarassa vasena vīmaṁsati na tehi vinimuttanti.",
  "atk-vin01a3:24_0": "238.",
  "atk-vin01a3:24_1": "Ito paraṁ pana imesaṁyeva ajjhattarūpādīnaṁ padānaṁ pakāsanatthaṁ ‘‘ajjhattarūpeti ajjhattaṁ upādinne rūpe’’tiādi vuttaṁ, tattha ajjhattaṁ upādinne rūpeti attano hatthādibhede rūpe.",
  "atk-vin01a3:24_2": "Bahiddhā upādinneti parassa tādiseyeva.",
  "atk-vin01a3:24_3": "Anupādinneti tāḷacchiddādibhede.",
  "atk-vin01a3:24_4": "Tadubhayeti attano ca parassa ca rūpe, ubhayaghaṭṭanavasenetaṁ vuttaṁ.",
  "atk-vin01a3:24_5": "Attano rūpena ca anupādinnarūpena ca ekato ghaṭṭanepi labbhati.",
  "atk-vin01a3:24_6": "Ākāse vāyamantassāti kenaci rūpena aghaṭṭetvā ākāseyeva kaṭikampanapayaogena aṅgajātaṁ cālentassa.",
  "atk-vin01a3:25_0": "Rāgūpatthambheti rāgassa balavabhāve, rāgena vā aṅgajātassa upatthambhe, thaddhabhāve sañjāteti vuttaṁ hoti.",
  "atk-vin01a3:25_1": "Kammaniyaṁ hotīti mocanakammakkhamaṁ ajjhattarūpādīsu upakkamārahaṁ hoti.",
  "atk-vin01a3:26_0": "Uccāliṅgapāṇakadaṭṭhūpatthambheti uccāliṅgapāṇakadaṭṭhena aṅgajāte upatthambhe.",
  "atk-vin01a3:26_1": "Uccāliṅgapāṇakā nāma lomasapāṇakā honti, tesaṁ lomehi phuṭṭhaṁ aṅgajātaṁ kaṇḍuṁ gahetvā thaddhaṁ hoti, tattha yasmā tāni lomāni aṅgajātaṁ ḍaṁsantāni viya vijjhanti, tasmā ‘‘uccāliṅgapāṇakadaṭṭhenā’’ti vuttaṁ, atthato pana uccāliṅgapāṇakalomavedhanenāti vuttaṁ hoti.",
  "atk-vin01a3:27_0": "239.Arogo bhavissāmīti mocetvā arogo bhavissāmi.",
  "atk-vin01a3:27_1": "Sukhaṁ vedanaṁ uppādessāmīti mocanena ca muccanuppattiyā muttapaccayā ca yā sukhā vedanā hoti, taṁ uppādessāmīti attho.",
  "atk-vin01a3:27_2": "Bhesajjaṁ bhavissatīti idaṁ me mocitaṁ kiñcideva bhesajjaṁ bhavissati.",
  "atk-vin01a3:27_3": "Dānaṁ dassāmīti mocetvā kīṭakipillikādīnaṁ dānaṁ dassāmi.",
  "atk-vin01a3:27_4": "Puññaṁ bhavissatīti mocetvā kīṭādīnaṁ dentassa puññaṁ bhavissati.",
  "atk-vin01a3:27_5": "Yaññaṁ yajissāmīti mocetvā kīṭādīnaṁ yaññaṁ yajissāmi.",
  "atk-vin01a3:27_6": "Kiñci kiñci mantapadaṁ vatvā dassāmīti vuttaṁ hoti.",
  "atk-vin01a3:27_7": "Saggaṁ gamissāmīti mocetvā kīṭādīnaṁ dinnadānena vā puññena vā yaññena vā saggaṁ gamissāmi.",
  "atk-vin01a3:27_8": "Bījaṁ bhavissatīti kulavaṁsaṅkurassa dārakassa bījaṁ bhavissati, ‘‘iminā bījena putto nibbattissatī’’ti iminā adhippāyena mocetīti attho.",
  "atk-vin01a3:27_9": "Vīmaṁsatthāyāti jānanatthāya.",
  "atk-vin01a3:27_10": "Nīlaṁ bhavissatītiādīsu jānissāmi tāva kiṁ me mocitaṁ nīlaṁ bhavissati pītakādīsu aññataravaṇṇanti evamattho daṭṭhabbo.",
  "atk-vin01a3:27_11": "Khiḍḍādhippāyoti khiḍḍāpasuto, tena tena adhippāyena kīḷanto mocetīti vuttaṁ hoti.",
  "atk-vin01a3:28_0": "240.",
  "atk-vin01a3:28_1": "Idāni yadidaṁ ‘‘ajjhattarūpe mocetī’’tiādi vuttaṁ tattha yathā mocento āpattiṁ āpajjati, tesañca padānaṁ vasena yattako āpattibhedo hoti, taṁ sabbaṁ dassento ‘‘ajjhattarūpe ceteti upakkamati muccati āpatti saṅghādisesassā’’tiādimāha.",
  "atk-vin01a3:29_0": "Tattha cetetīti mocanassādasampayuttāya cetanāya muccatūti ceteti.",
  "atk-vin01a3:29_1": "Upakkamatīti tadanurūpaṁ vāyāmaṁ karoti.",
  "atk-vin01a3:29_2": "Muccatīti evaṁ cetentassa tadanurūpena vāyāmena vāyamato sukkaṁ ṭhānā cavati.",
  "atk-vin01a3:29_3": "Āpatti saṅghādisesassāti imehi tīhi aṅgehi assa puggalassa saṅghādiseso nāma āpattinikāyo hotīti attho.",
  "atk-vin01a3:29_4": "Esa nayo bahiddhārūpetiādīsupi avasesesu aṭṭhavīsatiyā padesu.",
  "atk-vin01a3:30_0": "Ettha pana dve āpattisahassāni nīharitvā dassetabbāni. Kathaṁ?",
  "atk-vin01a3:30_1": "Ajjhattarūpe tāva rāgūpatthambhe ārogyatthāya nīlaṁ mocentassa ekā āpatti, ajjhattarūpeyeva rāgūpatthambhe ārogyatthāya pītādīnaṁ mocanavasena aparā navāti dasa.",
  "atk-vin01a3:30_2": "Yathā ca ārogyatthāya dasa, evaṁ sukhādīnaṁ navannaṁ padānaṁ atthāya ekekapade dasa dasa katvā navuti, iti imā ca navuti purimā ca dasāti rāgūpatthambhe tāva sataṁ.",
  "atk-vin01a3:30_3": "Yathā pana rāgūpatthambhe evaṁ vaccūpatthambhādīsupi catūsu ekekasmiṁ upatthambhe sataṁ sataṁ katvā cattāri satāni, iti imāni cattāri purimañca ekanti ajjhattarūpe tāva pañcannaṁ upatthambhānaṁ vasena pañca satāni.",
  "atk-vin01a3:30_4": "Yathā ca ajjhattarūpe pañca, evaṁ bahiddhārūpe pañca, ajjhattabahiddhārūpe pañca, ākāse kaṭiṁ kampentassa pañcāti sabbānipi catunnaṁ pañcakānaṁ vasena dve āpattisahassāni veditabbāni.",
  "atk-vin01a3:31_0": "Idāni ārogyatthāyātiādīsu tāva dasasu padesu paṭipāṭiyā vā uppaṭipāṭiyā vā heṭṭhā vā gahetvā upari gaṇhantassa, upari vā gahetvā heṭṭhā gaṇhantassa, ubhato vā gahetvā majjhe ṭhapentassa, majjhe vā gahetvā ubhato harantassa, sabbamūlaṁ vā katvā gaṇhantassa cetanūpakkamamocane sati visaṅketo nāma natthīti dassetuṁ ‘‘ārogyatthañca sukhatthañcā’’ti khaṇḍacakkabaddhacakkādibhedavicittaṁ pāḷimāha.",
  "atk-vin01a3:32_0": "Tattha ārogyatthañca sukhatthañca ārogyatthañca bhesajjatthañcā ti evaṁ ārogyapadaṁ sabbapadehi yojetvā vuttamekaṁ khaṇḍacakkaṁ.",
  "atk-vin01a3:32_1": "Sukhapadādīni sabbapadehi yojetvā yāva attano attano atītānantarapadaṁ tāva ānetvā vuttāni nava baddhacakkānīti evaṁ ekekamūlakāni dasa cakkāni honti, tāni dumūlakādīhi saddhiṁ asammohato vitthāretvā veditabbāni.",
  "atk-vin01a3:32_2": "Attho panettha pākaṭoyeva.",
  "atk-vin01a3:33_0": "Yathā ca ārogyatthāyātiādīsu dasasu padesu, evaṁ nīlādīsupi ‘‘nīlañca pītakañca ceteti upakkamatī’’tiādinā nayena dasa cakkāni vuttāni, tānipi asammohato vitthāretvā veditabbāni.",
  "atk-vin01a3:33_1": "Attho panettha pākaṭoyeva.",
  "atk-vin01a3:34_0": "Puna ārogyatthañca nīlañca ārogyatthañca sukhatthañca nīlañca pītakañcāti ekenekaṁ dvīhi dve…pe…",
  "atk-vin01a3:34_1": "dasahi dasāti evaṁ purimapadehi saddhiṁ pacchimapadāni yojetvā ekaṁ missakacakkaṁ vuttaṁ.",
  "atk-vin01a3:35_0": "Idāni yasmā ‘‘nīlaṁ mocessāmī’’ti cetetvā upakkamantassa pītakādīsu muttesupi pītakādivasena cetetvā upakkamantassa itaresu muttesupi nevatthi visaṅketo , tasmā etampi nayaṁ dassetuṁ ‘‘nīlaṁ mocessāmīti ceteti upakkamati pītakaṁ muccatī’’tiādinā nayena cakkāni vuttāni.",
  "atk-vin01a3:35_1": "Tato paraṁ sabbapacchimapadaṁ nīlādīhi navahi padehi saddhiṁ yojetvā kucchicakkaṁ nāma vuttaṁ.",
  "atk-vin01a3:35_2": "Tato pītakādīni nava padāni ekena nīlapadeneva saddhiṁ yojetvā piṭṭhicakkaṁ nāma vuttaṁ.",
  "atk-vin01a3:35_3": "Tato lohitakādīni nava padāni ekena pītakapadeneva saddhiṁ yojetvā dutiyaṁ piṭṭhicakkaṁ vuttaṁ.",
  "atk-vin01a3:35_4": "Evaṁ lohitakapadādīhi saddhiṁ itarāni nava nava padāni yojetvā aññānipi aṭṭha cakkāni vuttānīti evaṁ dasagatikaṁ piṭṭhicakkaṁ veditabbaṁ.",
  "atk-vin01a3:36_0": "Evaṁ khaṇḍacakkādīnaṁ anekesaṁ cakkānaṁ vasena vitthārato garukāpattimeva dassetvā idāni aṅgavaseneva garukāpattiñca lahukāpattiñca anāpattiñca dassetuṁ ‘‘ceteti upakkamati muccatī’’tiādimāha.",
  "atk-vin01a3:36_1": "Tattha purimanayena ajjhattarūpādīsu rāgādiupatthambhe sati ārogyādīnaṁ atthāya cetentassa upakkamitvā asucimocane tivaṅgasampannā garukāpatti vuttā.",
  "atk-vin01a3:36_2": "Dutiyena nayena cetentassa upakkamantassa ca mocane asati duvaṅgasampannā lahukā thullaccayāpatti.",
  "atk-vin01a3:36_3": "‘‘Ceteti na upakkamati muccatī’’tiādīhi chahi nayehi anāpatti.",
  "atk-vin01a3:37_0": "Ayaṁ pana āpattānāpattibhedo saṇho sukhumo, tasmā suṭṭhu sallakkhetabbo .",
  "atk-vin01a3:37_1": "Suṭṭhu sallakkhetvā kukkuccaṁ pucchitena āpatti vā anāpatti vā ācikkhitabbā, vinayakammaṁ vā kātabbaṁ.",
  "atk-vin01a3:37_2": "Asallakkhetvā karonto hi roganidānaṁ ajānitvā bhesajjaṁ karonto vejjo viya vighātañca āpajjati, na ca taṁ puggalaṁ tikicchituṁ samattho hoti.",
  "atk-vin01a3:37_3": "Tatrāyaṁ sallakkhaṇavidhi –",
  "atk-vin01a3:37_4": "kukkuccena āgato bhikkhu yāvatatiyaṁ pucchitabbo –",
  "atk-vin01a3:37_5": "‘‘katarena payogena katarena rāgena āpannosī’’ti.",
  "atk-vin01a3:37_6": "Sace paṭhamaṁ aññaṁ vatvā pacchā aññaṁ vadati na ekamaggena katheti, so vattabbo –",
  "atk-vin01a3:37_7": "‘‘tvaṁ na ekamaggena kathesi pariharasi, na sakkā tava vinayakammaṁ kātuṁ gaccha sotthiṁ gavesā’’ti.",
  "atk-vin01a3:37_8": "Sace pana tikkhattumpi ekamaggeneva katheti, yathābhūtaṁ attānaṁ āvikaroti, athassa āpattānāpattigarukalahukāpattivinicchayatthaṁ ekādasannaṁ rāgānaṁ vasena ekādasa payogā samavekkhitabbā.",
  "atk-vin01a3:38_0": "Tatrime ekādasa rāgā –",
  "atk-vin01a3:38_1": "mocanassādo, muccanassādo, muttassādo, methunassādo, phassassādo, kaṇḍuvanassādo, dassanassādo, nisajjassādo, vācassādo, gehassitapemaṁ, vanabhaṅgiyanti.",
  "atk-vin01a3:38_2": "Tattha mocetuṁ assādo mocanassādo, muccane assādo muccanassādo, mutte assādo muttassādo, methune assādo methunassādo, phasse assādo phassassādo, kaṇḍuvane assādo kaṇḍuvanassādo, dassane assādo dassanassādo, nisajjāya assādo nisajjassādo, vācāya assādo vācassādo, gehassitaṁ pemaṁ gehassitapemaṁ, vanabhaṅgiyanti yaṁkiñci pupphaphalādi vanato bhañjitvā āhaṭaṁ.",
  "atk-vin01a3:38_3": "Ettha ca navahi padehi sampayuttaassādasīsena rāgo vutto.",
  "atk-vin01a3:38_4": "Ekena padena sarūpeneva, ekena padena vatthunā vutto, vanabhaṅgo hi rāgassa vatthu na rāgoyeva.",
  "atk-vin01a3:39_0": "Etesaṁ pana rāgānaṁ vasena evaṁ payogā samavekkhitabbā –",
  "atk-vin01a3:39_1": "mocanassāde mocanassādacetanāya cetento ceva assādento ca upakkamati muccati saṅghādiseso.",
  "atk-vin01a3:39_2": "Tatheva cetento ca assādento ca upakkamati na muccati thullaccayaṁ.",
  "atk-vin01a3:39_3": "Sace pana sayanakāle rāgapariyuṭṭhito hutvā ūrunā vā muṭṭhinā vā aṅgajātaṁ gāḷhaṁ pīḷetvā mocanatthāya saussāhova supati, supantassa cassa asuci muccati saṅghādiseso.",
  "atk-vin01a3:39_4": "Sace rāgapariyuṭṭhānaṁ asubhamanasikārena vūpasametvā suddhacitto supati, supantassa muttepi anāpatti.",
  "atk-vin01a3:40_0": "Muccanassāde attano dhammatāya muccamānaṁ assādeti na upakkamati anāpatti.",
  "atk-vin01a3:40_1": "Sace pana muccamānaṁ assādento upakkamati, tena upakkamena mutte saṅghādiseso.",
  "atk-vin01a3:40_2": "Attano dhammatāya muccamāne ‘‘mā kāsāvaṁ vā senāsanaṁ vā dussī’’ti aṅgajātaṁ gahetvā jagganatthāya udakaṭṭhānaṁ gacchati vaṭṭatīti mahāpaccariyaṁ vuttaṁ.",
  "atk-vin01a3:41_0": "Muttassāde attano dhammatāya mutte ṭhānā cute asucimhi pacchā assādentassa vinā upakkamena muccati, anāpatti.",
  "atk-vin01a3:41_1": "Sace assādetvā puna mocanatthāya nimitte upakkamitvā moceti, saṅghādiseso.",
  "atk-vin01a3:42_0": "Methunassāde methunarāgena mātugāmaṁ gaṇhāti, tena payogena asuci muccati, anāpatti.",
  "atk-vin01a3:42_1": "Methunadhammassa payogattā pana tādise gahaṇe dukkaṭaṁ, sīsaṁ patte pārājikaṁ.",
  "atk-vin01a3:42_2": "Sace methunarāgena ratto puna assādetvā mocanatthāya nimitte upakkamitvā moceti, saṅghādiseso.",
  "atk-vin01a3:43_0": "Phassassāde duvidho phasso –",
  "atk-vin01a3:43_1": "ajjhattiko, bāhiro ca.",
  "atk-vin01a3:43_2": "Ajjhattike tāva attano nimittaṁ thaddhaṁ mudukanti jānissāmīti vā lolabhāvena vā kīḷāpayato asuci muccati, anāpatti.",
  "atk-vin01a3:43_3": "Sace kīḷāpento assādetvā mocanatthāya nimitte upakkamitvā moceti, saṅghādiseso.",
  "atk-vin01a3:43_4": "Bāhiraphasse pana kāyasaṁsaggarāgena mātugāmassa aṅgamaṅgāni parāmasato ceva āliṅgato ca asuci muccati, anāpatti.",
  "atk-vin01a3:43_5": "Kāyasaṁsaggasaṅghādisesaṁ pana āpajjati.",
  "atk-vin01a3:43_6": "Sace kāyasaṁsaggarāgena ratto puna assādetvā mocanatthāya nimitte upakkamitvā moceti visaṭṭhipaccayāpi saṅghādiseso.",
  "atk-vin01a3:44_0": "Kaṇḍuvanassāde daddukacchupiḷakapāṇakādīnaṁ aññataravasena kaṇḍuvamānaṁ nimittaṁ kaṇḍuvanassāde neva kaṇḍuvato asuci muccati, anāpatti.",
  "atk-vin01a3:44_1": "Kaṇḍuvanassādena ratto puna assādetvā mocanatthāya nimitte upakkamitvā moceti, saṅghādiseso.",
  "atk-vin01a3:45_0": "Dassanassāde dassanassādena punappunaṁ mātugāmassa anokāsaṁ upanijjhāyato asuci muccati, anāpatti.",
  "atk-vin01a3:45_1": "Mātugāmassa anokāsupanijjhāne pana dukkaṭaṁ.",
  "atk-vin01a3:45_2": "Sace dassanassādena ratto puna assādetvā mocanatthāya nimitte upakkamitvā moceti, saṅghādiseso.",
  "atk-vin01a3:46_0": "Nisajjassāde mātugāmena saddhiṁ raho nisajjassādarāgena nisinnassa asuci muccati, anāpatti.",
  "atk-vin01a3:46_1": "Raho nisajjapaccayā pana āpannāya āpattiyā kāretabbo.",
  "atk-vin01a3:46_2": "Sace nisajjassādena ratto puna assādetvā mocanatthāya nimitte upakkamitvā moceti, saṅghādiseso.",
  "atk-vin01a3:47_0": "Vācassāde vācassādarāgena mātugāmaṁ methunasannissitāhi vācāhi obhāsantassa asuci muccati, anāpatti.",
  "atk-vin01a3:47_1": "Duṭṭhullavācāsaṅghādisesaṁ pana āpajjati.",
  "atk-vin01a3:47_2": "Sace vācassādena ratto puna assādetvā mocanatthāya nimitte upakkamitvā moceti, saṅghādiseso.",
  "atk-vin01a3:48_0": "Gehassitapeme mātaraṁ vā mātupemena bhaginiṁ vā bhaginipemena punappunaṁ parāmasato ceva āliṅgato ca asuci muccati, anāpatti.",
  "atk-vin01a3:48_1": "Gehassitapemena pana phusanapaccayā dukkaṭaṁ.",
  "atk-vin01a3:48_2": "Sace gehassitapemena ratto puna assādetvā mocanatthāya nimitte upakkamitvā moceti, saṅghādiseso.",
  "atk-vin01a3:49_0": "Vanabhaṅge itthipurisā aññamaññaṁ kiñcideva tambūlagandhapupphavāsādippakāraṁ paṇṇākāraṁ mittasanthavabhāvassa daḷhabhāvatthāya pesenti ayaṁ vanabhaṅgo nāma.",
  "atk-vin01a3:49_1": "Tañce mātugāmo kassaci saṁsaṭṭhavihārikassa kulūpakabhikkhuno peseti, tassa ca ‘‘asukāya nāma idaṁ pesita’’nti sārattassa punappunaṁ hatthehi taṁ vanabhaṅgaṁ kīḷāpayato asuci muccati, anāpatti.",
  "atk-vin01a3:49_2": "Sace vanabhaṅge sāratto puna assādetvā mocanatthāya nimitte upakkamitvā moceti, saṅghādiseso.",
  "atk-vin01a3:49_3": "Sace upakkamantepi na muccati, thullaccayaṁ.",
  "atk-vin01a3:50_0": "Evametesaṁ ekādasannaṁ rāgānaṁ vasena ime ekādasa payoge samevekkhitvā āpatti vā anāpatti vā sallakkhetabbā.",
  "atk-vin01a3:50_1": "Sallakkhetvā sace garukā hoti ‘‘garukā’’ti ācikkhitabbā.",
  "atk-vin01a3:50_2": "Sace lahukā hoti ‘‘lahukā’’ti ācikkhitabbā.",
  "atk-vin01a3:50_3": "Tadanurūpañca vinayakammaṁ kātabbaṁ.",
  "atk-vin01a3:50_4": "Evañhi kataṁ sukataṁ hoti roganidānaṁ ñatvā vejjena katabhesajjamiva, tassa ca puggalassa sotthibhāvāya saṁvattati.",
  "atk-vin01a3:51_0": "262.Ceteti na upakkamatītiādīsu mocanassādacetanāya ceteti, na upakkamati, muccati, anāpatti.",
  "atk-vin01a3:51_1": "Mocanassādapīḷito ‘‘aho vata mucceyyā’’ti ceteti, na upakkamati, na muccati, anāpatti.",
  "atk-vin01a3:51_2": "Mocanassādena na ceteti, phassassādena kaṇḍuvanassādena vā upakkamati, muccati, anāpatti.",
  "atk-vin01a3:51_3": "Tatheva na ceteti, upakkamati, na muccati, anāpatti.",
  "atk-vin01a3:51_4": "Kāmavitakkaṁ vitakkento mocanatthāya na ceteti, na upakkamati, muccati, anāpatti.",
  "atk-vin01a3:51_5": "Sace panassa vitakkayatopi na muccati idaṁ āgatameva hoti, ‘‘na ceteti, na upakkamati, na muccati, anāpattī’’ti.",
  "atk-vin01a3:52_0": "Anāpattisupinantenāti suttassa supine methunaṁ dhammaṁ paṭisevantassa viya kāyasaṁsaggādīni āpajjantassa viya supinanteneva kāraṇena yassa asuci muccati, tassa anāpatti.",
  "atk-vin01a3:52_1": "Supine pana uppannāya assādacetanāya sacassa visayo hoti, niccalena bhavitabbaṁ, na hatthena nimittaṁ kīḷāpetabbaṁ, kāsāvapaccattharaṇarakkhaṇatthaṁ pana hatthapuṭena gahetvā jagganatthāya udakaṭṭhānaṁ gantuṁ vaṭṭati.",
  "atk-vin01a3:53_0": "Namocanādhippāyassāti yassa bhesajjena vā nimittaṁ ālimpantassa uccārādīni vā karontassa namocanādhippāyassa muccati, tassāpi anāpatti.",
  "atk-vin01a3:53_1": "Ummattakassa duvidhassāpi anāpatti.",
  "atk-vin01a3:53_2": "Idha seyyasako ādikammiko, tassa anāpatti ādikammikassāti.",
  "atk-vin01a3:54_0": "Padabhājanīyavaṇṇanā niṭṭhitā.",
  "atk-vin01a3:55_0": "Samuṭṭhānādīsu idaṁ sikkhāpadaṁ paṭhamapārājikasamuṭṭhānaṁ kāyacittato samuṭṭhāti.",
  "atk-vin01a3:55_1": "Kiriyā, saññāvimokkhaṁ, sacittakaṁ, lokavajjaṁ, kāyakammaṁ, akusalacittaṁ, dvivedanaṁ, sukhamajjhattadvayenāti.",
  "atk-vin01a3:56_0": "263. Vinītavatthūsu supinavatthu anupaññattiyaṁ vuttanayameva. Uccārapassāvavatthūni uttānatthāneva.",
  "atk-vin01a3:57_0": "Vitakkavatthusmiṁ kāmavitakkanti gehassitakāmavitakkaṁ.",
  "atk-vin01a3:57_1": "Tattha kiñcāpi anāpatti vuttā, atha kho vitakkagatikena na bhavitabbaṁ.",
  "atk-vin01a3:57_2": "Uṇhodakavatthūsu paṭhamaṁ uttānameva.",
  "atk-vin01a3:57_3": "Dutiye so bhikkhu mocetukāmo uṇhodakena nimittaṁ paharitvā paharitvā nhāyi, tenassa āpatti vuttā.",
  "atk-vin01a3:57_4": "Tatiye upakkamassa atthitāya thullaccayaṁ.",
  "atk-vin01a3:57_5": "Bhesajjakaṇḍuvanavatthūni uttānatthāneva.",
  "atk-vin01a3:58_0": "264.Maggavatthūsu paṭhamassa thulaūrukassa maggaṁ gacchantassa sambādhaṭṭhāne ghaṭṭanāya asuci mucci, tassa namocanādhippāyattā anāpatti.",
  "atk-vin01a3:58_1": "Dutiyassa tatheva mucci, mocanādhippāyattā pana saṅghādiseso.",
  "atk-vin01a3:58_2": "Tatiyassa na mucci, upakkamasabbhāvato pana thullaccayaṁ.",
  "atk-vin01a3:58_3": "Tasmā maggaṁ gacchantena uppanne pariḷāhe na gantabbaṁ, gamanaṁ upacchinditvā asubhādimanasikārena cittaṁ vūpasametvā suddhacittena kammaṭṭhānaṁ ādāya gantabbaṁ.",
  "atk-vin01a3:58_4": "Sace ṭhito vinodetuṁ na sakkoti, maggā okkamma nisīditvā vinodetvā kammaṭṭhānaṁ ādāya suddhacitteneva gantabbaṁ.",
  "atk-vin01a3:59_0": "Vatthivatthūsu te bhikkhū vatthiṁ daḷhaṁ gahetvā pūretvā pūretvā vissajjentā gāmadārakā viya passāvamakaṁsu.",
  "atk-vin01a3:59_1": "Jantāgharavatthusmiṁ udaraṁ tāpentassa mocanādhippāyassāpi amocanādhippāyassāpi mutte anāpattiyeva.",
  "atk-vin01a3:59_2": "Parikammaṁ karontassa nimittacālanavasena asuci mucci, tasmā āpattiṭṭhāne āpatti vuttā.",
  "atk-vin01a3:60_0": "265.Ūrughaṭṭāpanavatthūsu yesaṁ āpatti vuttā te aṅgajātampi phusāpesunti veditabbāti evaṁ kurundaṭṭhakathāyaṁ vuttaṁ.",
  "atk-vin01a3:60_1": "Sāmaṇerādivatthūni uttānatthāneva.",
  "atk-vin01a3:61_0": "266.",
  "atk-vin01a3:61_1": "Kāyatthambhanavatthusmiṁ kāyaṁ thambhentassāti ciraṁ nisīditvā vā nipajjitvā vā navakammaṁ vā katvā ālasiyavimocanatthaṁ vijambhentassa.",
  "atk-vin01a3:62_0": "Upanijjhāyanavatthusmiṁ sacepi paṭasataṁ nivatthā hoti purato vā pacchato vā ṭhatvā ‘‘imasmiṁ nāma okāse nimitta’’nti upanijjhāyantassa dukkaṭameva.",
  "atk-vin01a3:62_1": "Anivatthānaṁ gāmadārikānaṁ nimittaṁ upanijjhāyantassa pana kimeva vattabbaṁ.",
  "atk-vin01a3:62_2": "Tiracchānagatānampi nimitte eseva nayo.",
  "atk-vin01a3:62_3": "Ito cito ca aviloketvā pana divasampi ekapayogena upanijjhāyantassa ekameva dukkaṭaṁ.",
  "atk-vin01a3:62_4": "Ito cito ca viloketvā punappunaṁ upanijjhāyantassa payoge payoge dukkaṭaṁ.",
  "atk-vin01a3:62_5": "Ummīlananimīlanavasena pana na kāretabbo.",
  "atk-vin01a3:62_6": "Sahasā upanijjhāyitvā puna paṭisaṅkhāya saṁvare tiṭṭhato anāpatti, taṁ saṁvaraṁ pahāya puna upanijjhāyato dukkaṭameva.",
  "atk-vin01a3:63_0": "267.Tāḷacchiddādivatthūni uttānatthāneva.",
  "atk-vin01a3:63_1": "Nhānavatthūsu ye udakasotaṁ nimittena pahariṁsu tesaṁ āpatti vuttā.",
  "atk-vin01a3:63_2": "Udañjalavatthūsupi eseva nayo.",
  "atk-vin01a3:63_3": "Ettha ca udañjalanti udakacikkhallo vuccati.",
  "atk-vin01a3:63_4": "Eteneva upāyena ito parāni sabbāneva udake dhāvanādivatthūni veditabbāni.",
  "atk-vin01a3:63_5": "Ayaṁ pana viseso.",
  "atk-vin01a3:63_6": "Pupphāvaḷiyavatthūsu sacepi namocanādhippāyassa anāpatti, kīḷanapaccayā pana dukkaṭaṁ hotīti.",
  "atk-vin01a3:64_0": "Sukkavissaṭṭhisikkhāpadavaṇṇanā niṭṭhitā.",
  "atk-vin01a3:65_0": "2. Kāyasaṁsaggasikkhāpadavaṇṇanā",
  "atk-vin01a3:66_0": "269.Tenasamayena buddho bhagavāti kāyasaṁsaggasikkhāpadaṁ.",
  "atk-vin01a3:66_1": "Tatrāyaṁ anuttānapadavaṇṇanā –",
  "atk-vin01a3:66_2": "araññe viharatīti na āveṇike araññe, jetavanavihārasseva paccante ekapasse.",
  "atk-vin01a3:66_3": "Majjhe gabbhoti tassa ca vihārassa majjhe gabbho hoti.",
  "atk-vin01a3:66_4": "Samantā pariyāgāroti samantā panassa maṇḍalamāḷaparikkhepo hoti.",
  "atk-vin01a3:66_5": "So kira majjhe caturassaṁ gabbhaṁ katvā bahi maṇḍalamāḷaparikkhepena kato, yathā sakkā hoti antoyeva āviñchantehi vicarituṁ.",
  "atk-vin01a3:67_0": "Supaññattanti suṭṭha ṭhapitaṁ, yathā yathā yasmiṁ yasmiñca okāse ṭhapitaṁ pāsādikaṁ hoti lokarañjakaṁ tathā tathā tasmiṁ tasmiṁ okāse ṭhapitaṁ, vattasīsena hi soṁ ekakiccampi na karoti.",
  "atk-vin01a3:67_1": "Ekacce vātapāne vivarantoti yesu vivaṭesu andhakāro hoti tāni vivaranto yesu vivaṭesu āloko hoti tāni thakento.",
  "atk-vin01a3:68_0": "Evaṁ vutte sā brāhmaṇī taṁ brāhmaṇaṁ etadavocāti evaṁ tena brāhmaṇena pasaṁsitvā vutte sā brāhmaṇī ‘‘pasanno ayaṁ brāhmaṇo pabbajitukāmo maññe’’ti sallakkhetvā nigūhitabbampi taṁ attano vippakāraṁ pakāsentī kevalaṁ tassa saddhāvighātāpekkhā hutvā etaṁ ‘‘kuto tassa uḷārattatā’’tiādivacanamavoca.",
  "atk-vin01a3:68_1": "Tattha uḷāro attā assāti uḷārattā, uḷārattano bhāvo uṭṭhārattatā.",
  "atk-vin01a3:68_2": "Kulitthīhītiādīsu kulitthiyo nāma gharassāminiyo.",
  "atk-vin01a3:68_3": "Kuladhītaro nāma purisantaragatā kuladhītaro .",
  "atk-vin01a3:68_4": "Kulakumāriyo nāma aniviṭṭhā vuccanti.",
  "atk-vin01a3:68_5": "Kulasuṇhā nāma parakulato ānītā kuladārakānaṁ vadhuyo.",
  "atk-vin01a3:69_0": "270.Otiṇṇoti yakkhādīhi viya sattā anto uppajjantena rāgena otiṇṇo, kūpādīni viya sattā asamapekkhitvā rajanīye ṭhāne rajjanto sayaṁ vā rāgaṁ otiṇṇo, yasmā pana ubhayathāpi rāgasamaṅgissevetaṁ adhivacanaṁ, tasmā ‘‘otiṇṇo nāma sāratto apekkhavā paṭibaddhacitto’’ti evamassa padabhājanaṁ vuttaṁ.",
  "atk-vin01a3:70_0": "Tattha sārattoti kāyasaṁsaggarāgena suṭṭhu ratto.",
  "atk-vin01a3:70_1": "Apekkhavāti kāyasaṁsaggāpekkhāya apekkhavā.",
  "atk-vin01a3:70_2": "Paṭibaddhacittoti kāyasaṁsaggarāgeneva tasmiṁ vatthusmiṁ paṭibaddhacitto.",
  "atk-vin01a3:70_3": "Vipariṇatenāti parisuddhabhavaṅgasantatisaṅkhātaṁ pakatiṁ vijahitvā aññathā pavattena, virūpaṁ vā pariṇatena virūpaṁ parivattena, yathā parivattamānaṁ virūpaṁ hoti evaṁ parivattitvā ṭhitenāti adhippāyo.",
  "atk-vin01a3:71_0": "271.",
  "atk-vin01a3:71_1": "Yasmā panetaṁ rāgādīhi sampayogaṁ nātivattati, tasmā ‘‘vipariṇatanti rattampi citta’’ntiādinā nayenassa padabhājanaṁ vatvā ante idhādhippetamatthaṁ dassento ‘‘apica rattaṁ cittaṁ imasmiṁ atthe adhippetaṁ vipariṇata’’nti āha.",
  "atk-vin01a3:72_0": "Tadahujātāti taṁdivasaṁ jātā jātamattā allamaṁsapesivaṇṇā, evarūpāyapi hi saddhiṁ kāyasaṁsagge saṅghādiseso, methunavītikkame pārājikaṁ, raho nisajjassāde pācittiyañca hoti.",
  "atk-vin01a3:72_1": "Pagevāti paṭhamameva.",
  "atk-vin01a3:73_0": "Kāyasaṁsaggaṁ samāpajjeyyāti hatthaggahaṇādikāyasampayogaṁ kāyamissībhāvaṁ samāpajjeyya, yasmā panetaṁ samāpajjantassa yo so kāyasaṁsaggo nāma so atthato ajjhācāro hoti, rāgavasena abhibhavitvā saññamavelaṁ ācāro, tasmāssa saṅkhepana atthaṁ dassento ‘‘ajjhācāro vuccatī’’ti padabhājanamāha.",
  "atk-vin01a3:74_0": "Hatthaggāhaṁ vātiādibhedaṁ panassa vitthārena atthadassanaṁ.",
  "atk-vin01a3:74_1": "Tattha hatthādīnaṁ vibhāgadassanatthaṁ ‘‘hattho nāma kapparaṁ upādāyā’’tiādimāha tattha kapparaṁ upādāyāti dutiyaṁ.",
  "atk-vin01a3:74_2": "Mahāsandhiṁ upādāya.",
  "atk-vin01a3:74_3": "Aññattha pana maṇibandhato paṭṭhāya yāva agganakhā hattho idha saddhiṁ aggabāhāya kapparato paṭṭhāya adhippeto.",
  "atk-vin01a3:75_0": "Suddhakesā vāti suttādīhi amissā suddhā kesāyeva.",
  "atk-vin01a3:75_1": "Veṇīti tīhi kesavaṭṭīhi vinandhitvā katakesakalāpassetaṁ nāmaṁ.",
  "atk-vin01a3:75_2": "Suttamissāti pañcavaṇṇena suttena kese missetvā katā.",
  "atk-vin01a3:75_3": "Mālāmissāti vassikapupphādīhi missetvā tīhi kesavaṭṭīhi vinandhitvā katā, avinaddhopi vā kevalaṁ pupphamissako kesakalāpo idha ‘‘veṇī’’ti veditabbo.",
  "atk-vin01a3:75_4": "Hiraññamissāti kahāpaṇamālāya missetvā katā.",
  "atk-vin01a3:75_5": "Suvaṇṇamissāti suvaṇṇacīrakehi vā pāmaṅgādīhi vā missetvā katā.",
  "atk-vin01a3:75_6": "Muttāmissāti muttāvalīhi missetvā katā.",
  "atk-vin01a3:75_7": "Maṇimissāti suttārūḷhehi maṇīhi missetvā katā.",
  "atk-vin01a3:75_8": "Etāsu hi yaṁkiñci veṇiṁ gaṇhantassa saṅghādisesoyeva.",
  "atk-vin01a3:75_9": "‘‘Ahaṁ missakaveṇiṁ aggahesi’’nti vadantassa mokkho natthi.",
  "atk-vin01a3:75_10": "Veṇiggahaṇena cettha kesāpi gahitāva honti, tasmā yo ekampi kesaṁ gaṇhāti tassapi āpattiyeva.",
  "atk-vin01a3:76_0": "Hatthañcaveṇiñca ṭhapetvāti idha vuttalakkhaṇaṁ hatthañca sabbappakārañca veṇiṁ ṭhapetvā avasesaṁ sarīraṁ ‘‘aṅga’’nti veditabbaṁ.",
  "atk-vin01a3:76_1": "Evaṁ paricchinnesu hatthādīsu hatthassa gahaṇaṁ hatthaggāho, veṇiyā gahaṇaṁ veṇiggāho, avasesasasarīrassa parāmasanaṁ aññatarassa vā aññatarassa vā aṅgassa parāmasanaṁ, yo taṁ hatthaggāhaṁ vā veṇiggāhaṁ vā aññatarassa vā aññatarassa vā aṅgassa parāmasanaṁ samāpajjeyya, tassa saṅghādiseso nāma āpattinikāyo hotīti.",
  "atk-vin01a3:76_2": "Ayaṁ sikkhāpadassa attho.",
  "atk-vin01a3:77_0": "272.",
  "atk-vin01a3:77_1": "Yasmā pana yo ca hatthaggāho yo ca veṇiggāho yañca avasesassa aṅgassa parāmasanaṁ taṁ sabbampi bhedato dvādasavidhaṁ hoti, tasmā taṁ bhedaṁ dassetuṁ ‘‘āmasanā parāmasanā’’tiādinā nayenassa padabhājanaṁ vuttaṁ.",
  "atk-vin01a3:77_2": "Tattha yañca vuttaṁ ‘‘āmasanā nāma āmaṭṭhamattā’’ti yañca ‘‘chupanaṁ nāma phuṭṭhamatta’’nti, imesaṁ ayaṁ viseso –",
  "atk-vin01a3:77_3": "āmasanāti āmajjanā phuṭṭhokāsaṁ anatikkamitvāpi tattheva saṅghaṭṭanā.",
  "atk-vin01a3:77_4": "Ayañhi ‘‘āmaṭṭhamattā’’ti vuccati.",
  "atk-vin01a3:77_5": "Chupananti asaṅghaṭṭetvā phuṭṭhamattaṁ.",
  "atk-vin01a3:78_0": "Yampi ummasanāya ca ullaṅghanāya ca niddese ‘‘uddhaṁ uccāraṇā’’ti ekameva padaṁ vuttaṁ.",
  "atk-vin01a3:78_1": "Tatrāpi ayaṁ viseso –",
  "atk-vin01a3:78_2": "paṭhamaṁ attano kāyassa itthiyā kāye uddhaṁ pesanavasena vuttaṁ, dutiyaṁ itthiyā kāyaṁ ukkhipanavasena, sesaṁ pākaṭameva.",
  "atk-vin01a3:79_0": "273.",
  "atk-vin01a3:79_1": "Idāni yvāyaṁ otiṇṇo vipariṇatena cittena kāyasaṁsaggaṁ samāpajjati, tassa etesaṁ padānaṁ vasena vitthārato āpattibhedaṁ dassento ‘‘itthī ca hoti itthisaññī sāratto ca bhikkhu ca naṁ itthiyā kāyena kāya’’ntiādimāha.",
  "atk-vin01a3:79_2": "Tattha bhikkhu ca naṁ itthiyā kāyena kāyanti so sāratto ca itthisaññī ca bhikkhu attano kāyena.",
  "atk-vin01a3:79_3": "Nanti nipātamattaṁ.",
  "atk-vin01a3:79_4": "Atha vā etaṁ tassā itthiyā hatthādibhedaṁ kāyaṁ.",
  "atk-vin01a3:79_5": "Āmasati parāmasatīti etesu ce ekenāpi ākārena ajjhācarati, āpatti saṅghādisesassa.",
  "atk-vin01a3:79_6": "Tattha sakiṁ āmasato ekā āpatti, punappunaṁ āmasato payoge payoge saṅghādiseso.",
  "atk-vin01a3:80_0": "Parāmasantopi sace kāyato amocetvāva ito cito ca attano hatthaṁ vā kāyaṁ vā sañcopeti harati peseti divasampi parāmasato ekāva āpatti.",
  "atk-vin01a3:80_1": "Sace kāyato mocetvā mocetvā parāmasati payoge payoge āpatti.",
  "atk-vin01a3:81_0": "Omasantopi sace kāyato amocetvāva itthiyā matthakato paṭṭhāya yāva pādapiṭṭhiṁ omasati ekāva āpatti.",
  "atk-vin01a3:81_1": "Sace pana udarādīsu taṁ taṁ ṭhānaṁ patvā muñcitvā muñcitvā omasati payoge payoge āpatti.",
  "atk-vin01a3:81_2": "Ummasanāyapi pādato paṭṭhāya yāva sīsaṁ ummasantassa eseva nayo.",
  "atk-vin01a3:82_0": "Olaṅghanāya mātugāmaṁ kesesu gahetvā nāmetvā cumbanādīsu yaṁ ajjhācāraṁ icchati taṁ katvā muñcato ekāva āpatti.",
  "atk-vin01a3:82_1": "Uṭṭhitaṁ punappunaṁ nāmayato payoge payoge āpatti.",
  "atk-vin01a3:82_2": "Ullaṅghanāyapi kesesu vā hatthesu vā gahetvā vuṭṭhāpayato eseva nayo.",
  "atk-vin01a3:83_0": "Ākaḍḍhanāya attano abhimukhaṁ ākaḍḍhanto yāva na muñcati tāva ekāva āpatti.",
  "atk-vin01a3:83_1": "Muñcitvā muñcitvā ākaḍḍhantassa payoge payoge āpatti.",
  "atk-vin01a3:83_2": "Patikaḍḍhanāyapi parammukhaṁ piṭṭhiyaṁ gahetvā paṭippaṇāmayato eseva nayo.",
  "atk-vin01a3:84_0": "Abhiniggaṇhanāya hatthe vā bāhāya vā daḷhaṁ gahetvā yojanampi gacchato ekāva āpatti.",
  "atk-vin01a3:84_1": "Muñcitvā punappunaṁ gaṇhato payoge payoge āpatti.",
  "atk-vin01a3:84_2": "Amuñcitvā punappunaṁ phusato ca āliṅgato ca payoge payoge āpattīti mahāsumatthero āha.",
  "atk-vin01a3:84_3": "Mahāpadumatthero panāha –",
  "atk-vin01a3:84_4": "‘‘mūlaggahaṇameva pamāṇaṁ, tasmā yāva na muñcati tāva ekā eva āpattī’’ti.",
  "atk-vin01a3:85_0": "Abhinippīḷanāya vatthena vā ābharaṇena vā saddhiṁ pīḷayato aṅgaṁ aphusantassa thullaccayaṁ, phusantassa saṅghādiseso, ekapayogena ekā āpatti, nānāpayogena nānā.",
  "atk-vin01a3:86_0": "Gahaṇachupanesu aññaṁ kiñci vikāraṁ akarontopi gahitamattaphuṭṭhamattenāpi āpattiṁ āpajjati.",
  "atk-vin01a3:87_0": "Evametesu āmasanādīsu ekenāpi ākārena ajjhācārato itthiyā itthisaññissa saṅghādiseso, vematikassa thullaccayaṁ, paṇḍakapurisatiracchānagatasaññissāpi thullaccayameva.",
  "atk-vin01a3:87_1": "Paṇḍake paṇḍakasaññissa thullaccayaṁ, vematikassa dukkaṭaṁ.",
  "atk-vin01a3:87_2": "Purisatiracchānagataitthisaññissāpi dukkaṭameva.",
  "atk-vin01a3:87_3": "Purise purisasaññissāpi vematikassāpi itthipaṇḍakatiracchānagatasaññissāpi dukkaṭameva.",
  "atk-vin01a3:87_4": "Tiracchānagatepi sabbākārena dukkaṭamevāti.",
  "atk-vin01a3:87_5": "Imā ekamūlakanaye vuttā āpattiyo sallakkhetvā imināva upāyena ‘‘dve itthiyo dvinnaṁ itthīna’’ntiādivasena vutte dumūlakanayepi diguṇā āpattiyo veditabbā.",
  "atk-vin01a3:87_6": "Yathā ca dvīsu itthīsu dve saṅghādisesā;",
  "atk-vin01a3:87_7": "evaṁ sambahulāsu sambahulā veditabbā.",
  "atk-vin01a3:88_0": "Yo hi ekato ṭhitā sambahulā itthiyo bāhāhi parikkhipitvā gaṇhāti so yattakā itthiyo phuṭṭhā tāsaṁ gaṇanāya saṅghādisese āpajjati, majjhagatānaṁ gaṇanāya thullaccaye.",
  "atk-vin01a3:88_1": "Tā hi tena kāyappaṭibaddhena āmaṭṭhā honti.",
  "atk-vin01a3:88_2": "Yo pana sambahulānaṁ aṅguliyo vā kese vā ekato katvā gaṇhāti, so aṅguliyo ca kese ca agaṇetvā itthiyo gaṇetvā saṅghādisesehi kāretabbo.",
  "atk-vin01a3:88_3": "Yāsañca itthīnaṁ aṅguliyo vā kesā vā majjhagatā honti, tāsaṁ gaṇanāya thullaccaye āpajjati.",
  "atk-vin01a3:88_4": "Tā hi tena kāyappaṭibaddhena āmaṭṭhā honti, sambahulā pana itthiyo kāyappaṭibaddhehi rajjuvatthādīhi parikkhipitvā gaṇhanto sabbāsaṁyeva antoparikkhepagatānaṁ gaṇanāya thullaccaye āpajjati.",
  "atk-vin01a3:88_5": "Mahāpaccariyaṁ aphuṭṭhāsu dukkaṭaṁ vuttaṁ.",
  "atk-vin01a3:88_6": "Tattha yasmā pāḷiyaṁ kāyappaṭibaddhappaṭibaddhena āmasanaṁ nāma natthi, tasmā sabbampi kāyappaṭibaddhappaṭibaddhaṁ kāyappaṭibaddheneva saṅgahetvā mahāaṭṭhakathāyañca kurundiyañca vutto purimanayoyevettha yuttataro dissati.",
  "atk-vin01a3:89_0": "Yo hi hatthena hatthaṁ gahetvā paṭipāṭiyā ṭhitāsu itthīsu samasārāgo ekaṁ hatthe gaṇhāti, so gahititthiyā vasena ekaṁ saṅghādisesaṁ āpajjati, itarāsaṁ gaṇanāya purimanayeneva thullaccaye.",
  "atk-vin01a3:89_1": "Sace so taṁ kāyappaṭibaddhe vatthe vā pupphe vā gaṇhāti, sabbāsaṁ gaṇanāya thullaccaye āpajjati.",
  "atk-vin01a3:89_2": "Yatheva hi rajjuvatthādīhi parikkhipantena sabbāpi kāyappaṭibaddhena āmaṭṭhā honti, tathā idhāpi sabbāpi kāyappaṭibaddhena āmaṭṭhā honti.",
  "atk-vin01a3:89_3": "Sace pana tā itthiyo aññamaññaṁ vatthakoṭiyaṁ gahetvā ṭhitā honti, tatra ceso purimanayeneva paṭhamaṁ itthiṁ hatthe gaṇhāti gahitāya vasena saṅghādisesaṁ āpajjati, itarāsaṁ gaṇanāya dukkaṭāni.",
  "atk-vin01a3:89_4": "Sabbāsañhi tāsaṁ tena purimanayeneva kāyapaṭibaddhena kāyappaṭibaddhaṁ āmaṭṭhaṁ hoti.",
  "atk-vin01a3:89_5": "Sace pana sopi taṁ kāyappaṭibaddheyeva gaṇhāti tassā vasena thullaccayaṁ āpajjati, itarāsaṁ gaṇanāya anantaranayeneva dukkaṭāni.",
  "atk-vin01a3:90_0": "Yo pana ghanavatthanivatthaṁ itthiṁ kāyasaṁsaggarāgena vatthe ghaṭṭeti, thullaccayaṁ.",
  "atk-vin01a3:90_1": "Viraḷavatthanivatthaṁ ghaṭṭeti, tatra ce vatthantarehi itthiyā vā nikkhantalomāni bhikkhuṁ bhikkhuno vā paviṭṭhalomāni itthiṁ phusanti, ubhinnaṁ lomāniyeva vā lomāni phusanti, saṅghādiseso.",
  "atk-vin01a3:90_2": "Upādinnakena hi kammajarūpena upādinnakaṁ vā anupādinnakaṁ vā anupādinnakenapi kenaci kesādinā upādinnakaṁ vā anupādinnakaṁ vā phusantopi saṅghādisesaṁ āpajjatiyeva.",
  "atk-vin01a3:91_0": "Tattha kurundiyaṁ ‘‘lomāni gaṇetvā saṅghādiseso’’ti vuttaṁ.",
  "atk-vin01a3:91_1": "Mahāaṭṭhakathāyaṁ pana ‘‘lomāni gaṇetvā āpattiyā na kāretabbo, ekameva saṅghādisesaṁ āpajjati.",
  "atk-vin01a3:91_2": "Saṅghikamañce pana apaccattharitvā nipanno lomāni gaṇetvā kāretabbo’’ti vuttaṁ , tadeva yuttaṁ.",
  "atk-vin01a3:91_3": "Itthivasena hi ayaṁ āpatti, na koṭṭhāsavasenāti.",
  "atk-vin01a3:92_0": "Etthāha ‘‘yo pana ‘kāyappaṭibaddhaṁ gaṇhissāmī’ti kāyaṁ gaṇhāti, ‘kāyaṁ gaṇhissāmī’ti kāyappaṭibaddhaṁ gaṇhāti, so kiṁ āpajjatī’’ti.",
  "atk-vin01a3:92_1": "Mahāsumatthero tāva ‘‘yathāvatthukamevā’’ti vadati.",
  "atk-vin01a3:92_2": "Ayaṁ kirassa laddhi –",
  "atk-vin01a3:93_0": "‘‘Vatthu saññā ca rāgo ca, phassappaṭivijānanā;",
  "atk-vin01a3:94_0": "Yathāniddiṭṭhaniddese, garukaṁ tena kāraye’’ti.",
  "atk-vin01a3:95_0": "Ettha ‘‘vatthū’’ti itthī.",
  "atk-vin01a3:95_1": "‘‘Saññā’’ti itthisaññā.",
  "atk-vin01a3:95_2": "‘‘Rāgo’’ti kāyasaṁsaggarāgo.",
  "atk-vin01a3:95_3": "‘‘Phassappaṭivijānanā’’ti kāyasaṁsaggaphassajānanā.",
  "atk-vin01a3:95_4": "Tasmā yo itthiyā itthisaññī kāyasaṁsaggarāgena ‘‘kāyappaṭibaddhaṁ gahessāmī’’ti pavattopi kāyaṁ phusati, garukaṁ saṅghādisesaṁyeva āpajjati.",
  "atk-vin01a3:95_5": "Itaropi thullaccayanti mahāpadumatthero panāha –",
  "atk-vin01a3:96_0": "‘‘Saññāya virāgitamhi, gahaṇe ca virāgite;",
  "atk-vin01a3:97_0": "Yathāniddiṭṭhaniddese, garukaṁ tattha na dissatī’’ti.",
  "atk-vin01a3:98_0": "Assāpāyaṁ laddhi itthiyā itthisaññino hi saṅghādiseso vutto.",
  "atk-vin01a3:98_1": "Iminā ca itthisaññā virāgitā kāyappaṭibaddhe kāyappaṭibaddhasaññā uppāditā, taṁ gaṇhantassa pana thullaccayaṁ vuttaṁ.",
  "atk-vin01a3:98_2": "Iminā ca gahaṇampi virāgitaṁ taṁ aggahetvā itthī gahitā, tasmā ettha itthisaññāya abhāvato saṅghādiseso na dissati, kāyappaṭibaddhassa aggahitattā thullaccayaṁ na dissati, kāyasaṁsaggarāgena phuṭṭhattā pana dukkaṭaṁ.",
  "atk-vin01a3:98_3": "Kāyasaṁsaggarāgena hi imaṁ nāma vatthuṁ phusato anāpattīti natthi, tasmā dukkaṭamevāti.",
  "atk-vin01a3:99_0": "Idañca pana vatvā idaṁ catukkamāha.",
  "atk-vin01a3:99_1": "‘‘Sārattaṁ gaṇhissāmī’ti sārattaṁ gaṇhi saṅghādiseso, ‘virattaṁ gaṇhissāmī’ti virattaṁ gaṇhi dukkaṭaṁ, ‘sārattaṁ gaṇhissāmī’ti virattaṁ gaṇhi dukkaṭaṁ, ‘virattaṁ gaṇhissāmī’ti sārattaṁ gaṇhi dukkaṭamevā’’ti.",
  "atk-vin01a3:99_2": "Kiñcāpi evamāha?",
  "atk-vin01a3:99_3": "Atha kho mahāsumattheravādoyevettha ‘‘itthi ca hoti itthisaññī sāratto ca bhikkhu ca naṁ itthiyā kāyena kāyappaṭibaddhaṁ āmasati parāmasati…pe…",
  "atk-vin01a3:99_4": "gaṇhāti chupati āpatti thullaccayassā’’ti imāya pāḷiyā ‘‘yo hi ekato ṭhitā sambahulā itthiyo bāhāhi parikkhipitvā gaṇhāti, so yattakā itthiyo phuṭṭhā tāsaṁ gaṇanāya saṅghādisese āpajjati, majjhagatānaṁ gaṇanāya thullaccaye’’tiādīhi aṭṭhakathāvinicchayehi ca sameti.",
  "atk-vin01a3:99_5": "Yadi hi saññādivirāgena virāgitaṁ nāma bhaveyya ‘‘paṇḍako ca hoti itthisaññī’’tiādīsu viya ‘‘kāyappaṭibaddhañca hoti kāyasaññī cā’’tiādināpi nayena pāḷiyaṁ visesaṁ vadeyya.",
  "atk-vin01a3:99_6": "Yasmā pana so na vutto, tasmā itthiyā itthisaññāya sati itthiṁ āmasantassa saṅghādiseso, kāyappaṭibaddhaṁ āmasantassa thullaccayanti yathāvatthukameva yujjati.",
  "atk-vin01a3:100_0": "Mahāpaccariyampi cetaṁ vuttaṁ –",
  "atk-vin01a3:100_1": "‘‘nīlaṁ pārupitvā sayitāya kāḷitthiyā kāyaṁ ghaṭṭessāmī’ti kāyaṁ ghaṭṭeti, saṅghādiseso;",
  "atk-vin01a3:100_2": "‘kāyaṁ ghaṭṭessāmī’ti nīlaṁ ghaṭṭeti, thullaccayaṁ;",
  "atk-vin01a3:100_3": "‘nīlaṁ ghaṭṭessāmī’ti kāyaṁ ghaṭṭeti, saṅghādiseso;",
  "atk-vin01a3:100_4": "‘nīlaṁ ghaṭṭessāmī’ti nīlaṁ ghaṭṭeti, thullaccaya’’nti.",
  "atk-vin01a3:100_5": "Yopāyaṁ ‘‘itthī ca paṇḍako cā’’tiādinā nayena vatthumissakanayo vutto, tasmimpi vatthu saññāvimativasena vuttā āpattiyo pāḷiyaṁ asammuyhantena veditabbā.",
  "atk-vin01a3:101_0": "Kāyenakāyappaṭibaddhavāre pana itthiyā itthisaññissa kāyappaṭibaddhaṁ gaṇhato thullaccayaṁ, sese sabbattha dukkaṭaṁ.",
  "atk-vin01a3:101_1": "Kāyappaṭibaddhenakāyavārepi eseva nayo.",
  "atk-vin01a3:101_2": "Kāyappaṭibaddhenakaāyappaṭibaddhavāre ca nissaggiyenakāyavārādīsu cassa sabbattha dukkaṭameva.",
  "atk-vin01a3:102_0": "‘‘Itthī ca hoti itthisaññī sāratto ca itthī ca naṁ bhikkhussa kāyena kāya’’ntiādivāro pana bhikkhumhi mātugāmassa rāgavasena vutto.",
  "atk-vin01a3:102_1": "Tattha itthī ca naṁ bhikkhussa kāyena kāyanti bhikkhumhi sārattā itthī tassa nisinnokāsaṁ vā nipannokāsaṁ vā gantvā attano kāyena taṁ bhikkhussa kāyaṁ āmasati…pe… chupati.",
  "atk-vin01a3:102_2": "Sevanādhippāyo kāyena vāyamati, phassaṁ paṭivijānātīti evaṁ tāya āmaṭṭho vā chupito vā sevanādhippāyo hutvā sace phassappaṭivijānanatthaṁ īsakampi kāyaṁ cāleti phandeti, saṅghādisesaṁ āpajjati.",
  "atk-vin01a3:103_0": "Dveitthiyoti ettha dve saṅghādisese āpajjati, itthiyā ca paṇḍake ca saṅghādisesena saha dukkaṭaṁ .",
  "atk-vin01a3:103_1": "Etena upāyena yāva ‘‘nissaggiyena nissaggiyaṁ āmasati, sevanādhippāyo kāyena vāyamati na ca phassaṁ paṭivijānāti, āpatti dukkaṭassā’’ti tāva purimanayeneva āpattibhedo veditabbo.",
  "atk-vin01a3:104_0": "Ettha ca kāyena vāyamati na ca phassaṁ paṭivijānātīti attanā nissaṭṭhaṁ pupphaṁ vā phalaṁ vā itthiṁ attano nissaggiyena pupphena vā phalena vā paharantiṁ disvā kāyena vikāraṁ karoti, aṅguliṁ vā cāleti, bhamukaṁ vā ukkhipati, akkhiṁ vā nikhaṇati, aññaṁ vā evarūpaṁ vikāraṁ karoti, ayaṁ vuccati ‘‘kāyena vāyamati na ca phassaṁ paṭivijānātī’’ti.",
  "atk-vin01a3:104_1": "Ayampi kāyena vāyamitattā dukkaṭaṁ āpajjati, dvīsu itthīsu dve, itthīpaṇḍakesupi dve eva dukkaṭe āpajjati.",
  "atk-vin01a3:105_0": "279.",
  "atk-vin01a3:105_1": "Evaṁ vatthuvasena vitthārato āpattibhedaṁ dassetvā idāni lakkhaṇavasena saṅkhepato āpattibhedañca anāpattibhedañca dassento ‘‘sevanādhippāyo’’tiādimāha.",
  "atk-vin01a3:105_2": "Tattha purimanaye itthiyā phuṭṭho samāno sevanādhippāyo kāyena vāyamati, phassaṁ paṭivijānātīti tivaṅgasampattiyā saṅghādiseso.",
  "atk-vin01a3:105_3": "Dutiye naye nissaggiyena nissaggiyāmasane viya vāyamitvā achupane viya ca phassassa appaṭivijānanato duvaṅgasampattiyā dukkaṭaṁ.",
  "atk-vin01a3:105_4": "Tatiye kāyena avāyamato anāpatti.",
  "atk-vin01a3:105_5": "Yo hi sevanādhippāyopi niccalena kāyena kevalaṁ phassaṁ paṭivijānāti sādiyati anubhoti, tassa cittuppādamatte āpattiyā abhāvato anāpatti.",
  "atk-vin01a3:105_6": "Catutthe pana nissaggiyena nissaggiyāmasane viya phassappaṭivijānanāpi natthi, kevalaṁ cittuppādamattameva, tasmā anāpatti.",
  "atk-vin01a3:105_7": "Mokkhādhippāyassa sabbākāresu anāpattiyeva.",
  "atk-vin01a3:106_0": "Ettha pana yo itthiyā gahito taṁ attano sarīrā mocetukāmo paṭippaṇāmeti vā paharati vā ayaṁ kāyena vāyamati phassaṁ paṭivijānāti.",
  "atk-vin01a3:106_1": "Yo āgacchantiṁ disvā tato muñcitukāmo uttāsetvā palāpeti, ayaṁ kāyena vāyamati na ca phassaṁ paṭivijānāti.",
  "atk-vin01a3:106_2": "Yo tādisaṁ dīghajātiṁ kāye ārūḷhaṁ disvā ‘‘saṇikaṁ gacchatu ghaṭṭiyamānā anatthāya saṁvatteyyā’’ti na ghaṭṭeti, itthimeva vā aṅgaṁ phusamānaṁ ñatvā ‘‘esā ‘anatthiko ayaṁ mayā’ti sayameva pakkamissatī’’ti ajānanto viya niccalo hoti, balavitthiyā vā gāḷhaṁ āliṅgitvā gahito daharabhikkhu palāyitukāmopi suṭṭhu gahitattā niccalo hoti, ayaṁ na ca kāyena vāyamati, phassaṁ paṭivijānāti.",
  "atk-vin01a3:106_3": "Yo pana āgacchantiṁ disvā ‘‘āgacchatu tāva tato naṁ paharitvā vā paṇāmetvā vā pakkamissāmī’’ti niccalo hoti, ayaṁ mokkhādhippāyo na ca kāyena vāyamati, na ca phassaṁ paṭivijānātīti veditabbo.",
  "atk-vin01a3:107_0": "280.Asañciccāti iminā upāyena imaṁ phusissāmīti acetetvā, evañhi acetetvā pattappaṭiggahaṇādīsu mātugāmassa aṅge phuṭṭhepi anāpatti.",
  "atk-vin01a3:108_0": "Asatiyāti aññavihito hoti mātugāmaṁ phusāmīti sati natthi, evaṁ asatiyā hatthapādapasāraṇādikāle phusantassa anāpatti.",
  "atk-vin01a3:109_0": "Ajānantassāti dārakavesena ṭhitaṁ dārikaṁ ‘‘itthī’’ti ajānanto kenacideva karaṇīyena phusati, evaṁ ‘‘itthī’’ti ajānantassa phusato anāpatti.",
  "atk-vin01a3:110_0": "Asādiyantassāti kāyasaṁsaggaṁ asādiyantassa, tassa bāhāparamparāya nītabhikkhussa viya anāpatti.",
  "atk-vin01a3:110_1": "Ummattakādayo vuttanayāeva.",
  "atk-vin01a3:110_2": "Idha pana udāyitthero ādikammiko, tassa anāpatti ādikammikassāti.",
  "atk-vin01a3:111_0": "Padabhājanīyavaṇṇanā niṭṭhitā.",
  "atk-vin01a3:112_0": "Samuṭṭhānādīsu idaṁ sikkhāpadaṁ paṭhamapārājikasamuṭṭhānaṁ kāyacittato samuṭṭhāti, kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, akusalacittaṁ, dvivedanaṁ, sukhamajjhattadvayenāti.",
  "atk-vin01a3:113_0": "281.",
  "atk-vin01a3:113_1": "Vinītavatthūsu –",
  "atk-vin01a3:113_2": "mātuyā mātupemenāti mātupemena mātuyā kāyaṁ āmasi.",
  "atk-vin01a3:113_3": "Esa nayo dhītubhaginivatthūsu.",
  "atk-vin01a3:113_4": "Tattha yasmā mātā vā hotu dhītā vā itthī nāma sabbāpi brahmacariyassa pāripanthikāva.",
  "atk-vin01a3:113_5": "Tasmā ‘‘ayaṁ me mātā ayaṁ dhītā ayaṁ me bhaginī’’ti gehassitapemena āmasatopi dukkaṭameva vuttaṁ.",
  "atk-vin01a3:114_0": "Imaṁ pana bhagavato āṇaṁ anussarantena sacepi nadīsotena vuyhamānaṁ mātaraṁ passati neva hatthena parāmasitabbā.",
  "atk-vin01a3:114_1": "Paṇḍitena pana bhikkhunā nāvā vā phalakaṁ vā kadalikkhandho vā dārukkhandho vā upasaṁharitabbo.",
  "atk-vin01a3:114_2": "Tasmiṁ asati kāsāvampi upasaṁharitvā purato ṭhapetabbaṁ, ‘‘ettha gaṇhāhī’’ti pana na vattabbā.",
  "atk-vin01a3:114_3": "Gahite parikkhāraṁ kaḍḍhāmīti kaḍḍhantena gantabbaṁ.",
  "atk-vin01a3:114_4": "Sace bhāyati purato purato gantvā ‘‘mā bhāyī’’ti samassāsetabbā.",
  "atk-vin01a3:114_5": "Sace bhāyamānā puttassa sahasā khandhe vā abhiruhati, hatthe vā gaṇhāti, na ‘‘apehi mahallike’’ti niddhunitabbā, thalaṁ pāpetabbā.",
  "atk-vin01a3:114_6": "Kaddame laggāyapi kūpe patitāyapi eseva nayo.",
  "atk-vin01a3:115_0": "Tatrapi hi yottaṁ vā vatthaṁ vā pakkhipitvā hatthena gahitabhāvaṁ ñatvā uddharitabbā, natveva āmasitabbā.",
  "atk-vin01a3:115_1": "Na kevalañca mātugāmassa sarīrameva anāmāsaṁ, nivāsanapāvuraṇampi ābharaṇabhaṇḍampi tiṇaṇḍupakaṁ vā tāḷapaṇṇamuddikaṁ vā upādāya anāmāsameva, tañca kho nivāsanapārupanaṁ piḷandhanatthāya ṭhapitameva.",
  "atk-vin01a3:115_2": "Sace pana nivāsanaṁ vā pārupanaṁ vā parivattetvā cīvaratthāya pādamūle ṭhapeti vaṭṭati.",
  "atk-vin01a3:115_3": "Ābharaṇabhaṇḍesu pana sīsapasādhanakadantasūciādikappiyabhaṇḍaṁ ‘‘imaṁ bhante tumhākaṁ gaṇhathā’’ti diyyamānaṁ sipāṭikāsūciādiupakaraṇatthāya gahetabbaṁ.",
  "atk-vin01a3:115_4": "Suvaṇṇarajatamuttādimayaṁ pana anāmāsameva dīyyamānampi na gahetabbaṁ.",
  "atk-vin01a3:115_5": "Na kevalañca etāsaṁ sarīrūpagameva anāmāsaṁ, itthisaṇṭhānena kataṁ kaṭṭharūpampi dantarūpampi ayarūpampi loharūpampi tipurūpampi potthakarūpampi sabbaratanarūpampi antamaso piṭṭhamayarūpampi anāmāsameva.",
  "atk-vin01a3:115_6": "Paribhogatthāya pana ‘‘idaṁ tumhākaṁ hotū’’ti labhitvā ṭhapetvā sabbaratanamayaṁ avasesaṁ bhinditvā upakaraṇārahaṁ upakaraṇe paribhogārahaṁ paribhoge upanetuṁ vaṭṭati.",
  "atk-vin01a3:116_0": "Yathā ca itthirūpakaṁ;",
  "atk-vin01a3:116_1": "evaṁ sattavidhampi dhaññaṁ anāmāsaṁ.",
  "atk-vin01a3:116_2": "Tasmā khettamajjhena gacchatā tatthajātakampi dhaññaphalaṁ na āmasantena gantabbaṁ.",
  "atk-vin01a3:116_3": "Sace gharadvāre vā antarāmagge vā dhaññaṁ pasāritaṁ hoti passena ca maggo atthi na maddantena gantabbaṁ.",
  "atk-vin01a3:116_4": "Gamanamagge asati maggaṁ adhiṭṭhāya gantabbaṁ.",
  "atk-vin01a3:116_5": "Antaraghare dhaññassa upari āsanaṁ paññāpetvā denti nisīdituṁ vaṭṭati.",
  "atk-vin01a3:116_6": "Keci āsanasālāyaṁ dhaññaṁ ākiranti, sace sakkā hoti harāpetuṁ harāpetabbaṁ, no ce ekamantaṁ dhaññaṁ amaddantena pīṭhakaṁ paññapetvā nisīditabbaṁ.",
  "atk-vin01a3:116_7": "Sace okāso na hoti, manussā dhaññamajjheyeva āsanaṁ paññapetvā denti, nisīditabbaṁ.",
  "atk-vin01a3:116_8": "Tatthajātakāni muggamāsādīni aparaṇṇānipi tālapanasādīni vā phalāni kīḷantena na āmasitabbāni.",
  "atk-vin01a3:116_9": "Manussehi rāsikatesupi eseva nayo.",
  "atk-vin01a3:116_10": "Araññe pana rukkhato patitāni phalāni ‘‘anupasampannānaṁ dassāmī’’ti gaṇhituṁ vaṭṭati.",
  "atk-vin01a3:117_0": "Muttā , maṇi, veḷuriyo, saṅkho, silā, pavāḷaṁ, rajataṁ, jātarūpaṁ, lohitaṅko, masāragallanti imesu dasasu ratanesu muttā adhotā anividdhā yathājātāva āmasituṁ vaṭṭati.",
  "atk-vin01a3:117_1": "Sesā anāmāsāti vadanti.",
  "atk-vin01a3:117_2": "Mahāpaccariyaṁ pana ‘‘muttā dhotāpi adhotāpi anāmāsā bhaṇḍamūlatthāya ca sampaṭicchituṁ na vaṭṭati, kuṭṭharogassa bhesajjatthāya pana vaṭṭatī’’ti vuttaṁ.",
  "atk-vin01a3:117_3": "Antamaso jātiphalikaṁ upādāya sabbopi nīlapītādivaṇṇabhedo maṇi dhotaviddhavaṭṭito anāmāso, yathājāto pana ākaramutto pattādibhaṇḍamūlatthaṁ sampaṭicchituṁ vaṭṭatīti vutto.",
  "atk-vin01a3:117_4": "Sopi mahāpaccariyaṁ paṭikkhitto, pacitvā kato kācamaṇiyeveko vaṭṭatīti vutto.",
  "atk-vin01a3:117_5": "Veḷuriyepi maṇisadisova vinicchayo.",
  "atk-vin01a3:118_0": "Saṅkho dhamanasaṅkho ca dhotaviddho ca ratanamisso anāmāso.",
  "atk-vin01a3:118_1": "Pānīyasaṅkho dhotopi adhotopi āmāsova sesañca añjanādibhesajjatthāyapi bhaṇḍamūlatthāyapi sampaṭicchituṁ vaṭṭati.",
  "atk-vin01a3:118_2": "Silā dhotaviddhā ratanasaṁyuttā muggavaṇṇāva anāmāsā.",
  "atk-vin01a3:118_3": "Sesā satthakanisānādiatthāya gaṇhituṁ vaṭṭati.",
  "atk-vin01a3:118_4": "Ettha ca ratanasaṁyuttāti suvaṇṇena saddhiṁ yojetvā pacitvā katāti vadanti.",
  "atk-vin01a3:118_5": "Pavāḷaṁ dhotaviddhaṁ anāmāsaṁ.",
  "atk-vin01a3:118_6": "Sesaṁ āmāsaṁ bhaṇḍamūlatthañca sampaṭicchituṁ vaṭṭati.",
  "atk-vin01a3:118_7": "Mahāpaccariyaṁ pana ‘‘dhotampi adhotampi sabbaṁ anāmāsaṁ, na ca sampaṭicchituṁ vaṭṭatī’’ti vuttaṁ.",
  "atk-vin01a3:119_0": "Rajataṁ jātarūpañca katabhaṇḍampi akatabhaṇḍampi sabbena sabbaṁ bījato paṭṭhāya anāmāsañca asampaṭicchiyañca, uttararājaputto kira suvaṇṇacetiyaṁ kāretvā mahāpadumattherassa pesesi.",
  "atk-vin01a3:119_1": "Thero ‘‘na kappatī’’ti paṭikkhipi.",
  "atk-vin01a3:119_2": "Cetiyaghare suvaṇṇapadumasuvaṇṇabubbuḷakādīni honti, etānipi anāmāsāni.",
  "atk-vin01a3:119_3": "Cetiyagharagopakā pana rūpiyachaḍḍakaṭṭhāne ṭhitā, tasmā tesaṁ keḷāpayituṁ vaṭṭatīti vuttaṁ.",
  "atk-vin01a3:119_4": "Kurundiyaṁ pana taṁ paṭikkhittaṁ.",
  "atk-vin01a3:119_5": "Suvaṇṇacetiye kacavarameva harituṁ vaṭṭatīti ettakameva anuññātaṁ.",
  "atk-vin01a3:119_6": "Ārakūṭalohampi jātarūpagatikameva anāmāsanti sabbaaṭṭhakathāsu vuttaṁ.",
  "atk-vin01a3:119_7": "Senāsanaparibhogo pana sabbakappiyo, tasmā jātarūparajatamayā sabbepi senāsanaparikkhārā āmāsā.",
  "atk-vin01a3:119_8": "Bhikkhūnaṁ dhammavinayavaṇṇanaṭṭhāne ratanamaṇḍape karonti phalikatthambhe ratanadāmapatimaṇḍite, tattha sabbūpakaraṇāni bhikkhūnaṁ paṭijaggituṁ vaṭṭati.",
  "atk-vin01a3:120_0": "Lohitaṅkamasāragallā dhotaviddhā anāmāsā, itare āmāsā, bhaṇḍamūlatthāya vaṭṭantīti vuttā.",
  "atk-vin01a3:120_1": "Mahāpaccariyaṁ pana ‘‘dhotāpi adhotāpi sabbaso anāmāsā na ca sampaṭicchituṁ vaṭṭantī’’ti vuttaṁ.",
  "atk-vin01a3:121_0": "Sabbaṁ āvudhabhaṇḍaṁ anāmāsaṁ, bhaṇḍamūlatthāya dīyyamānampi na sampaṭicchitabbaṁ.",
  "atk-vin01a3:121_1": "Satthavaṇijjā nāma na vaṭṭati.",
  "atk-vin01a3:121_2": "Suddhadhanudaṇḍopi dhanujiyāpi patodopi aṅkusopi antamaso vāsipharasuādīnipi āvudhasaṅkhepena katāni anāmāsāni.",
  "atk-vin01a3:121_3": "Sace kenaci vihāre satti vā tomaro vā ṭhapito hoti, vihāraṁ jaggantena ‘‘harantū’’ti sāmikānaṁ pesetabbaṁ.",
  "atk-vin01a3:121_4": "Sace na haranti, taṁ acālentena vihāro paṭijaggitabbo.",
  "atk-vin01a3:121_5": "Yuddhabhūmiyaṁ patitaṁ asiṁ vā sattiṁ vā tomaraṁ vā disvā pāsāṇena vā kenaci vā asiṁ bhinditvā satthakatthāya gahetuṁ vaṭṭati, itarānipi viyojetvā kiñci satthakatthāya gahetuṁ vaṭṭati kiñci kattaradaṇḍādiatthāya.",
  "atk-vin01a3:121_6": "‘‘Idaṁ gaṇhathā’’ti dīyyamānaṁ pana ‘‘vināsetvā kappiyabhaṇḍaṁ karissāmī’’ti sabbampi sampaṭicchituṁ vaṭṭati.",
  "atk-vin01a3:122_0": "Macchajālapakkhijālādīnipi phalakajālikādīni saraparittānānīpi sabbāni anāmāsāni.",
  "atk-vin01a3:122_1": "Paribhogatthāya labbhamānesu pana jālaṁ tāva ‘‘āsanassa vā cetiyassa vā upari bandhissāmi, chattaṁ vā veṭhessāmī’’ti gahetuṁ vaṭṭati.",
  "atk-vin01a3:122_2": "Saraparittānaṁ sabbampi bhaṇḍamūlatthāya sampaṭicchituṁ vaṭṭati.",
  "atk-vin01a3:122_3": "Parūparodhanivāraṇañhi etaṁ na uparodhakaranti phalakaṁ dantakaṭṭhabhājanaṁ karissāmīti gahetuṁ vaṭṭati.",
  "atk-vin01a3:123_0": "Cammavinaddhāni vīṇābheriādīni anāmāsāni.",
  "atk-vin01a3:123_1": "Kurundiyaṁ pana ‘‘bherisaṅghāṭopi vīṇāsaṅghāṭopi tucchapokkharampi mukhavaṭṭiyaṁ āropitacammampi vīṇādaṇḍakopi sabbaṁ anāmāsa’’nti vuttaṁ.",
  "atk-vin01a3:123_2": "Onahituṁ vā onahāpetuṁ vā vādetuṁ vā vādāpetuṁ vā na labbhatiyeva.",
  "atk-vin01a3:123_3": "Cetiyaṅgaṇe pūjaṁ katvā manussehi chaḍḍitaṁ disvāpi acāletvāva antarantare sammajjitabbaṁ, kacavarachaḍḍanakāle pana kacavaraniyāmeneva haritvā ekamantaṁ nikkhipituṁ vaṭṭatīti mahāpaccariyaṁ vuttaṁ.",
  "atk-vin01a3:123_4": "Bhaṇḍamūlatthāya sampaṭicchitumpi vaṭṭati.",
  "atk-vin01a3:123_5": "Paribhogatthāya labbhamānesu pana vīṇādoṇikañca bheripokkharañca dantakaṭṭhabhājanaṁ karissāma cammaṁ satthakakosakanti evaṁ tassa tassa parikkhārassa upakaraṇatthāya gahetvā tathā tathā kātuṁ vaṭṭati.",
  "atk-vin01a3:124_0": "Purāṇadutiyikāvatthu uttānameva.",
  "atk-vin01a3:124_1": "Yakkhivatthusmiṁ sacepi paranimmitavasavattideviyā kāyasaṁsaggaṁ samāpajjati thullaccayameva.",
  "atk-vin01a3:124_2": "Paṇḍakavatthu ca suttitthivatthu ca pākaṭameva.",
  "atk-vin01a3:124_3": "Matitthivatthusmiṁ pārājikappahonakakāle thullaccayaṁ, tato paraṁ dukkaṭaṁ.",
  "atk-vin01a3:124_4": "Tiracchānagatavatthusmiṁ nāgamāṇavikāyapi supaṇṇamāṇavikāyapi kinnariyāpi gāviyāpi dukkaṭameva.",
  "atk-vin01a3:124_5": "Dārudhītalikāvatthusmiṁ na kevalaṁ dārunā eva, antamaso cittakammalikhitepi itthirūpe dukkaṭameva.",
  "atk-vin01a3:125_0": "282.Sampīḷanavatthu uttānatthameva.",
  "atk-vin01a3:125_1": "Saṅkamavatthusmiṁ ekapadikasaṅkamo vā hotu sakaṭamaggasaṅkamo vā, cālessāmīti payoge katamatteva cāletu vā mā vā, dukkaṭaṁ.",
  "atk-vin01a3:125_2": "Maggavatthu pākaṭameva.",
  "atk-vin01a3:125_3": "Rukkhavatthusmiṁ rukkho mahanto vā hotu mahājambuppamāṇo khuddako vā, taṁ cāletuṁ sakkotu vā mā vā, payogamattena dukkaṭaṁ.",
  "atk-vin01a3:125_4": "Nāvāvatthusmimpi eseva nayo.",
  "atk-vin01a3:125_5": "Rajjavatthusmiṁ yaṁ rajjuṁ āviñchanto ṭhānā cāletuṁ sakkoti, tattha thullaccayaṁ.",
  "atk-vin01a3:125_6": "Yā mahārajju hoti, īsakampi ṭhānā na calati, tattha dukkaṭaṁ.",
  "atk-vin01a3:125_7": "Daṇḍepi eseva nayo.",
  "atk-vin01a3:125_8": "Bhūmiyaṁ patitamahārukkhopi hi daṇḍaggahaṇeneva idha gahito.",
  "atk-vin01a3:125_9": "Pattavatthu pākaṭameva.",
  "atk-vin01a3:125_10": "Vandanavatthusmiṁ itthī pāde sambāhitvā vanditukāmā vāretabbā pādā vā paṭicchādetabbā, niccalena vā bhavitabbaṁ.",
  "atk-vin01a3:125_11": "Niccalassa hi cittena sādiyatopi anāpatti.",
  "atk-vin01a3:125_12": "Avasāne gahaṇavatthupākaṭamevāti.",
  "atk-vin01a3:126_0": "Kāyasaṁsaggasikkhāpadavaṇṇanā niṭṭhitā.",
  "atk-vin01a3:127_0": "3. Duṭṭhullavācāsikkhāpadavaṇṇanā",
  "atk-vin01a3:128_0": "283.Tena samayena buddho bhagavāti duṭṭhullavācāsikkhāpadaṁ.",
  "atk-vin01a3:128_1": "Tattha ādissāti apadisitvā.",
  "atk-vin01a3:128_2": "Vaṇṇampi bhaṇatītiādīni parato āvi bhavissanti.",
  "atk-vin01a3:128_3": "Chinnikāti chinnaottappā.",
  "atk-vin01a3:128_4": "Dhuttikāti saṭhā.",
  "atk-vin01a3:128_5": "Ahirikāyoti nillajjā .",
  "atk-vin01a3:128_6": "Uhasantīti sitaṁ katvā mandahasitaṁ hasanti.",
  "atk-vin01a3:128_7": "Ullapantīti ‘‘aho ayyo’’tiādinā nayena uccakaraṇiṁ nānāvidhaṁ palobhanakathaṁ kathenti.",
  "atk-vin01a3:128_8": "Ujjagghantīti mahāhasitaṁ hasanti.",
  "atk-vin01a3:128_9": "Uppaṇḍentīti ‘‘paṇḍako ayaṁ, nāyaṁ puriso’’tiādinā nayena parihāsaṁ karonti.",
  "atk-vin01a3:129_0": "285.Sārattoti duṭṭhullavācassādarāgena sāratto.",
  "atk-vin01a3:129_1": "Apekkhavā paṭibaddhacittoti vuttanayameva, kevalaṁ idha vācassādarāgo yojetabbo.",
  "atk-vin01a3:129_2": "Mātugāmaṁ duṭṭhullāhi vācāhīti ettha adhippetaṁ mātugāmaṁ dassento ‘‘mātugāmo’’tiādimāha.",
  "atk-vin01a3:129_3": "Tattha viññū paṭibalā subhāsitadubbhāsitaṁ duṭṭhullāduṭṭhullaṁ ājānitunti yā paṇḍitā sātthakaniratthakakathaṁ asaddhammasaddhammapaṭisaṁyuttakathañca jānituṁ paṭibalā, ayaṁ idha adhippetā.",
  "atk-vin01a3:129_4": "Yā pana mahallikāpi bālā elamūgā ayaṁ idha anadhippetāti dasseti.",
  "atk-vin01a3:130_0": "Obhāseyyāti avabhāseyya nānāppakārakaṁ asaddhammavacanaṁ vadeyya.",
  "atk-vin01a3:130_1": "Yasmā panevaṁ obhāsantassa yo so obhāso nāma, so atthato ajjhācāro hoti rāgavasena abhibhavitvā saññamavelaṁ ācāro, tasmā tamatthaṁ dassento ‘‘obhāseyyāti ajjhācāro vuccatī’’ti āha.",
  "atk-vin01a3:130_2": "Yathā tanti ettha tanti nipātamattaṁ, yathā yuvā yuvatinti attho.",
  "atk-vin01a3:131_0": "Dve magge ādissātiādi yenākārena obhāsato saṅghādiseso hoti, taṁ dassetuṁ vuttaṁ.",
  "atk-vin01a3:131_1": "Tattha dve maggeti vaccamaggañca passāvamaggañca.",
  "atk-vin01a3:131_2": "Sesaṁ uddese tāva pākaṭameva.",
  "atk-vin01a3:131_3": "Niddese pana thometīti ‘‘itthilakkhaṇena subhalakkhaṇena samannāgatāsī’’ti vadati, na tāva sīsaṁ eti.",
  "atk-vin01a3:131_4": "‘‘Tava vaccamaggo ca passāvamaggo ca īdiso tena nāma īdisena itthilakkhaṇena subhalakkhaṇena samannāgatāsī’’ti vadati, sīsaṁ eti, saṅghādiseso.",
  "atk-vin01a3:131_5": "Vaṇṇeti pasaṁsatīti imāni pana thomanapadasseva vevacanāni.",
  "atk-vin01a3:132_0": "Khuṁsetīti vācāpatodena ghaṭṭeti.",
  "atk-vin01a3:132_1": "Vambhetīti apasādeti.",
  "atk-vin01a3:132_2": "Garahatīti dosaṁ deti.",
  "atk-vin01a3:132_3": "Parato pana pāḷiyā āgatehi ‘‘animittāsī’’tiādīhi ekādasahi padehi aghaṭite sīsaṁ na eti, ghaṭitepi tesu sikharaṇīsi sambhinnāsi ubhatobyañjanāsīti imehi tīhi ghaṭiteyeva saṅghādiseso.",
  "atk-vin01a3:133_0": "Dehi meti yācanāyapi ettakeneva sīsaṁ na eti, ‘‘methunaṁ dhammaṁ dehī’’ti evaṁ methunadhammena ghaṭite eva saṅghādiseso.",
  "atk-vin01a3:134_0": "Kadā te mātā pasīdissatītiādīsu āyācanavacanesupi ettakeneva sīsaṁ na eti, ‘‘kadā te mātā pasīdissati, kadā te methunaṁ dhammaṁ labhissāmī’’ti vā ‘‘tava mātari pasannāya methunaṁ dhammaṁ labhissāmī’’ti vā ādinā pana nayena methunadhammena ghaṭiteyeva saṅghādiseso.",
  "atk-vin01a3:135_0": "Kathaṁ tvaṁ sāmikassa desītiādīsu pucchāvacanesupi methunadhammanti vutteyeva saṅghādiseso, na itarathā.",
  "atk-vin01a3:135_1": "Evaṁ kira tvaṁ sāmikassa desīti paṭipucchāvacanesupi eseva nayo.",
  "atk-vin01a3:136_0": "Ācikkhanāya puṭṭho bhaṇatīti ‘‘kathaṁ dadamānā sāmikassa piyā hotī’’ti evaṁ puṭṭho ācikkhati.",
  "atk-vin01a3:136_1": "Ettha ca ‘‘evaṁ dehi evaṁ dadamānā’’ti vuttepi sīsaṁ na eti.",
  "atk-vin01a3:136_2": "‘‘Methunadhammaṁ evaṁ dehi evaṁ upanehi evaṁ methunadhammaṁ dadamānā upanayamānā piyā hotī’’tiādinā pana nayena methunadhammena ghaṭiteyeva saṅghādiseso.",
  "atk-vin01a3:136_3": "Anusāsanīvacanesupi eseva nayo.",
  "atk-vin01a3:137_0": "Akkosaniddese – animittāsīti nimittarahitāsi, kuñcikapaṇālimattameva tava dakasotanti vuttaṁ hoti.",
  "atk-vin01a3:138_0": "Nimittamattāsīti tava itthinimittaṁ aparipuṇṇaṁ saññāmattamevāti vuttaṁ hoti.",
  "atk-vin01a3:138_1": "Alohitāti sukkhasotā.",
  "atk-vin01a3:138_2": "Dhuvalohitāti niccalohitā kilinnadakasotā.",
  "atk-vin01a3:138_3": "Dhuvacoḷāti niccapakkhittāṇicoḷā, sadā āṇicoḷakaṁ sevasīti vuttaṁ hoti.",
  "atk-vin01a3:138_4": "Paggharantīti savantī;",
  "atk-vin01a3:138_5": "sadā te muttaṁ savatīti vuttaṁ hoti.",
  "atk-vin01a3:138_6": "Sikharaṇīti bahinikkhantaāṇimaṁsā.",
  "atk-vin01a3:138_7": "Itthipaṇḍakāti animittāva vuccati.",
  "atk-vin01a3:138_8": "Vepurisikāti samassudāṭhikā purisarūpā itthī.",
  "atk-vin01a3:138_9": "Sambhinnāti sambhinnavaccamaggapassāvamaggā.",
  "atk-vin01a3:138_10": "Ubhatobyañjanāti itthinimittena ca purisanimittena cāti ubhohi byañjanehi samannāgatā.",
  "atk-vin01a3:139_0": "Imesu ca pana ekādasasu padesu sikharaṇīsi sambhinnāsi ubhatobyañjanāsīti imāniyeva tīṇi padāni suddhāni sīsaṁ enti.",
  "atk-vin01a3:139_1": "Iti imāni ca tīṇi purimāni ca vaccamaggapassāvamaggamethunadhammapadāni tīṇīti cha padāni suddhāni āpattikarāni.",
  "atk-vin01a3:139_2": "Sesāni animittātiādīni ‘‘animitte methunadhammaṁ me dehī’’ti vā ‘‘animittāsi methunadhammaṁ me dehī’’ti vā ādinā nayena methunadhammena ghaṭitāneva āpattikarāni hontīti veditabbāni.",
  "atk-vin01a3:140_0": "286.",
  "atk-vin01a3:140_1": "Idāni yvāyaṁ otiṇṇo vipariṇatena cittena obhāsati, tassa vaccamaggapassāvamagge ādissa etesaṁ vaṇṇabhaṇanādīnaṁ vasena vitthārato āpattibhedaṁ dassento ‘‘itthī ca hoti itthisaññī’’tiādimāha.",
  "atk-vin01a3:140_2": "Tesaṁ attho kāyasaṁsagge vuttanayeneva veditabbo.",
  "atk-vin01a3:141_0": "Ayaṁ pana viseso –",
  "atk-vin01a3:141_1": "adhakkhakanti akkhakato paṭṭhāya adho.",
  "atk-vin01a3:141_2": "Ubbhajāṇumaṇḍala jāṇumaṇḍalato paṭṭhāya uddhaṁ.",
  "atk-vin01a3:141_3": "Ubbhakkhakanti akkhakato paṭṭhāya uddhaṁ.",
  "atk-vin01a3:141_4": "Adho jāṇumaṇḍalanti jāṇumaṇḍalato paṭṭhāya adho.",
  "atk-vin01a3:141_5": "Akkhakaṁ pana jāṇumaṇḍalañca ettheva dukkaṭakkhette saṅgahaṁ gacchanti bhikkhuniyā kāyasaṁsagge viya.",
  "atk-vin01a3:141_6": "Na hi buddhā garukāpattiṁ sāvasesaṁ paññapentīti.",
  "atk-vin01a3:141_7": "Kāyappaṭibaddhanti vatthaṁ vā pupphaṁ vā ābharaṇaṁ vā.",
  "atk-vin01a3:142_0": "287.Atthapurekkhārassāti animittātiādīnaṁ padānaṁ atthaṁ kathentassa, aṭṭhakathaṁ vā sajjhāyaṁ karontassa.",
  "atk-vin01a3:143_0": "Dhammapurekkhārassāti pāḷiṁ vācentassa vā sajjhāyantassa vā.",
  "atk-vin01a3:143_1": "Evaṁ atthañca dhammañca purakkhatvā bhaṇantassa atthapurekkhārassa ca dhammapurekkhārassa ca anāpatti.",
  "atk-vin01a3:144_0": "Anusāsanipurekkhārassāti ‘‘idānipi animittāsi ubhattobyañjanāsi appamādaṁ idāni kareyyāsi, yathā āyatimpi evarūpā na hohisī’’ti evaṁ anusiṭṭhiṁ purakkhatvā bhaṇantassa anusāsanipurekkhārassa anāpatti.",
  "atk-vin01a3:144_1": "Yo pana bhikkhunīnaṁ pāḷiṁ vācento pakativācanāmaggaṁ pahāya hasanto hasanto ‘‘sikharaṇīsi sambhinnāsi ubhatobyañjanāsī’’ti punappunaṁ bhaṇati, tassa āpattiyeva.",
  "atk-vin01a3:144_2": "Ummattakassa anāpatti.",
  "atk-vin01a3:144_3": "Idha ādikammiko udāyitthero, tassa anāpatti ādikammikassāti.",
  "atk-vin01a3:145_0": "Padabhājanīyavaṇṇanā niṭṭhitā.",
  "atk-vin01a3:146_0": "Samuṭṭhānādīsu idaṁ sikkhāpadaṁ tisamuṭṭhānaṁ kāyacittato vācācittato kāyavācācittato ca samuṭṭhāti, kiriyaṁ, saññāvimokkhaṁ , sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dvivedananti.",
  "atk-vin01a3:147_0": "288.",
  "atk-vin01a3:147_1": "Vinītavatthūsu lohitavatthusmiṁ so bhikkhu itthiyā lohitakaṁ nimittaṁ sandhāyāha –",
  "atk-vin01a3:147_2": "itarā na aññāsi, tasmā dukkaṭaṁ.",
  "atk-vin01a3:148_0": "Kakkasalomanti rassalomehi bahulomaṁ.",
  "atk-vin01a3:148_1": "Ākiṇṇalomanti jaṭitalomaṁ.",
  "atk-vin01a3:148_2": "Kharalomanti thaddhalomaṁ.",
  "atk-vin01a3:148_3": "Dīghalomanti arassalomaṁ.",
  "atk-vin01a3:148_4": "Sabbaṁ itthinimittameva sandhāya vuttaṁ.",
  "atk-vin01a3:149_0": "289.Vāpitaṁ kho teti asaddhammaṁ sandhāyāha, sā asallakkhetvā no ca kho paṭivuttanti āha.",
  "atk-vin01a3:149_1": "Paṭivuttaṁ nāma udakavappe bījehi appatiṭṭhitokāse pāṇakehi vināsitabīje vā okāse puna bījaṁ patiṭṭhāpetvā udakena āsittaṁ, thalavappe visamapatitānaṁ vā bījānaṁ samakaraṇatthāya puna aṭṭhadantakena samīkataṁ, tesu aññataraṁ sandhāya esā āha.",
  "atk-vin01a3:150_0": "Maggavatthusmiṁ maggo saṁsīdatīti aṅgajātamaggaṁ sandhāyāha. Sesaṁ uttānamevāti.",
  "atk-vin01a3:151_0": "Duṭṭhullavācāsikkhāpadavaṇṇanā niṭṭhitā.",
  "atk-vin01a3:152_0": "4. Attakāmapāricariyasikkhāpadavaṇṇanā",
  "atk-vin01a3:153_0": "290.Tena samayena buddho bhagavāti attakāmasikkhāpadaṁ.",
  "atk-vin01a3:153_1": "Tattha kulūpakoti kulapayirupāsanako catunnaṁ paccayānaṁ atthāya kulūpasaṅkamane niccappayutto.",
  "atk-vin01a3:154_0": "Cīvarapiṇḍapātasenāsanagilānapaccayabhesajjaparikkhāranti cīvarañca piṇḍapātañca senāsanañca gilānapaccayabhesajjaparikkhārañca.",
  "atk-vin01a3:154_1": "Gilānapaccayabhesajjaparikkhāranti cettha patikaraṇatthena paccayo, yassa kassaci sappāyassetaṁ adhivacanaṁ.",
  "atk-vin01a3:154_2": "Bhisakkassa kammaṁ tena anuññātattāti bhesajjaṁ.",
  "atk-vin01a3:154_3": "Gilānapaccayova bhesajjaṁ gilānapaccayabhesajjaṁ, yaṁkiñci gilānassa sappāyaṁ bhisakkakammaṁ telamadhuphāṇitādīti vuttaṁ hoti.",
  "atk-vin01a3:154_4": "Parikkhāroti pana ‘‘sattahi nagaraparikkhārehi suparikkhataṁ hotī’’tiādīsu (a. ni.",
  "atk-vin01a3:154_5": "7.67) parivāro vuccati.",
  "atk-vin01a3:154_6": "‘‘Ratho sīsaparikkhāro jhānakkho cakkavīriyo’’tiādīsu (saṁ. ni.",
  "atk-vin01a3:154_7": "5.4) alaṅkāro.",
  "atk-vin01a3:154_8": "‘‘Ye cime pabbajitena jīvitaparikkhārā samudānetabbā’’tiādīsu (ro. ni.",
  "atk-vin01a3:154_9": "1.1.191) sambhāro.",
  "atk-vin01a3:154_10": "Idha pana sambhāropi parivāropi vaṭṭati.",
  "atk-vin01a3:154_11": "Tañhi gilānapaccayabhesajjaṁ jīvitassa parivāropi hoti jīvitavināsakābādhuppattiyā antaraṁ adatvā rakkhaṇato, sambhāropi yathā ciraṁ pavattati evamassa kāraṇabhāvato, tasmā parikkhāroti vuccati.",
  "atk-vin01a3:154_12": "Evaṁ gilānapaccayabhesajjañca taṁ parikkhāro cāti gilānapaccayabhesajjaparikkhāro, taṁ gilānapaccayabhesajjaparikkhāranti evamattho daṭṭhabbo.",
  "atk-vin01a3:155_0": "Vasalanti hīnaṁ lāmakaṁ.",
  "atk-vin01a3:155_1": "Atha vā vassatīti vasalo, paggharatīti attho, taṁ vasalaṁ, asucipaggharaṇakanti vuttaṁ hoti.",
  "atk-vin01a3:155_2": "Niṭṭhuhitvāti kheḷaṁ pātetvā.",
  "atk-vin01a3:156_0": "Kassāhaṁ kena hāyāmīti ahaṁ kassā aññissā itthiyā kena bhogena vā alaṅkārena vā rūpena vā parihāyāmi, kā nāma mayā uttaritarāti dīpeti.",
  "atk-vin01a3:157_0": "291.Santiketi upacāre ṭhatvā sāmantā avidūre, padabhājanepi ayamevaattho dīpito .",
  "atk-vin01a3:157_1": "Attakāmapāricariyāyāti methunadhammasaṅkhātena kāmena pāricariyā kāmapāricariyā.",
  "atk-vin01a3:157_2": "Attano atthāya kāmapāricariyā attakāmapāricariyā, attanā vā kāmitā icchitāti attakāmā, sayaṁ methunarāgavasena patthitāti attho.",
  "atk-vin01a3:157_3": "Attakāmā ca sā pāricariyā cāti attakāmapāricariyā, tassā attakāmapāricariyāya.",
  "atk-vin01a3:157_4": "Vaṇṇaṁ bhāseyyāti guṇaṁ ānisaṁsaṁ pakāseyya.",
  "atk-vin01a3:158_0": "Tatra yasmā ‘‘attano atthāya kāmapāricariyā’’ti imasmiṁ atthavikappe kāmo ceva hetu ca pāricariyā ca attho, sesaṁ byañjanaṁ.",
  "atk-vin01a3:158_1": "‘‘Attakāmā ca sā pāricariyā cāti attakāmapāricariyā’’ti imasmiṁ atthavikappe adhippāyo ceva pāricariyā cāti attho, sesaṁ byañjanaṁ.",
  "atk-vin01a3:158_2": "Tasmā byañjane ādaraṁ akatvā atthamattameva dassetuṁ ‘‘attano kāmaṁ attano hetuṁ attano adhippāyaṁ attano pāricariya’’nti padabhājanaṁ vuttaṁ.",
  "atk-vin01a3:158_3": "‘‘Attano kāmaṁ attano hetuṁ attano pāricariya’’nti hi vutte jānissanti paṇḍitā ‘‘ettāvatā attano atthāya kāmapāricariyā vuttā’’ti.",
  "atk-vin01a3:158_4": "‘‘Attano adhippāyaṁ attano pāricariya’’nti vuttepi jānissanti ‘‘ettāvatā attanā icchitakāmitaṭṭhena attakāmapāricariyā vuttā’’ti.",
  "atk-vin01a3:159_0": "Idāni tassā attakāmapāricariyāya vaṇṇabhāsanākāraṁ dassento ‘‘etadagga’’ntiādimāha.",
  "atk-vin01a3:159_1": "Taṁ uddesatopi niddesatopi uttānatthameva.",
  "atk-vin01a3:159_2": "Ayaṁ panettha padasambandho ca āpattivinicchayo ca –",
  "atk-vin01a3:159_3": "etadaggaṁ…pe…",
  "atk-vin01a3:159_4": "paricareyyāti yā mādisaṁ sīlavantaṁ kalyāṇadhammaṁ brahmacāriṁ etena dhammena paricareyya, tassā evaṁ mādisaṁ paricarantiyā yā ayaṁ pāricariyā nāma, etadaggaṁ pāricariyānanti.",
  "atk-vin01a3:160_0": "Methunupasaṁhitena saṅghādisesoti evaṁ attakāmapāricariyāya vaṇṇaṁ bhāsanto ca methunupasaṁhitena methunadhammapaṭisaṁyutteneva vacanena yo bhāseyya, tassa saṅghādisesoti.",
  "atk-vin01a3:161_0": "Idhāni yasmā methunupasaṁhiteneva bhāsantassa saṅghādiseso vutto, tasmā ‘‘ahampi khattiyo, tvampi khattiyā, arahati khattiyā khattiyassa dātuṁ samajātikattā’’ti evamādīhi vacanehi pāricariyāya vaṇṇaṁ bhāsamānassāpi saṅghādiseso natthi.",
  "atk-vin01a3:161_1": "‘‘Ahampi khattiyo’’tiādike pana bahūpi pariyāye vatvā ‘‘arahasi tvaṁ mayhaṁ methunadhammaṁ dātu’’nti evaṁ methunappaṭisaṁyutteneva bhāsamānassa saṅghādisesoti.",
  "atk-vin01a3:162_0": "Itthīca hotītiādi pubbe vuttanayameva. Idha udāyitthero ādikammiko, tassa anāpatti ādikammikassāti.",
  "atk-vin01a3:163_0": "Samuṭṭhānādi sabbaṁ duṭṭhullavācāsadisaṁ. Vinītavatthūni uttānatthānevāti.",
  "atk-vin01a3:164_0": "Attakāmapāricariyasikkhāpadavaṇṇanā niṭṭhitā.",
  "atk-vin01a3:165_0": "5. Sañcarittasikkhāpadavaṇṇanā",
  "atk-vin01a3:166_0": "296.Tenasamayena buddho bhagavāti sañcarittaṁ.",
  "atk-vin01a3:166_1": "Tattha paṇḍitāti paṇḍiccena samannāgatā gatimantā.",
  "atk-vin01a3:166_2": "Byattāti veyyattiyena samannāgatā, upāyena samannāgatā upāyaññū visāradā.",
  "atk-vin01a3:166_3": "Medhāvinīti medhāya samannāgatā, diṭṭhaṁ diṭṭhaṁ karoti.",
  "atk-vin01a3:166_4": "Dakkhāti chekā.",
  "atk-vin01a3:166_5": "Analasāti uṭṭhānavīriyasampannā.",
  "atk-vin01a3:166_6": "Channāti anucchavikā.",
  "atk-vin01a3:167_0": "Kismiṁ viyāti kicchaṁ viya kileso viya, hiri viya amhākaṁ hotīti adhippāyo.",
  "atk-vin01a3:167_1": "Kumārikāya vattunti ‘‘imaṁ tumhe gaṇhathā’’ti kumārikāya kāraṇā vattuṁ.",
  "atk-vin01a3:168_0": "Āvāhādīsu āvāhoti dārakassa parakulato dārikāya āharaṇaṁ.",
  "atk-vin01a3:168_1": "Vivāhoti attano dārikāya parakulapesanaṁ.",
  "atk-vin01a3:168_2": "Vāreyyanti ‘‘detha no dārakassa dārika’’nti yācanaṁ, divasanakkhattamuhuttaparicchedakaraṇaṁ vā.",
  "atk-vin01a3:169_0": "297.Purāṇagaṇakiyāti ekassa gaṇakassa bhariyāya, sā tasmiṁ jīvamāne gaṇakīti paññāyittha, mate pana purāṇagaṇakīti saṅkhaṁ gatā.",
  "atk-vin01a3:169_1": "Tirogāmoti bahigāmo, añño gāmoti adhippāyo.",
  "atk-vin01a3:169_2": "Manussāti udāyissa imaṁ sañcarittakamme yuttapayuttabhāvaṁ jānanakamanussā.",
  "atk-vin01a3:170_0": "Suṇisabhogenāti yena bhogena suṇisā bhuñjitabbā hoti randhāpanapacāpanapaavesanādinā, tena bhuñjiṁsu.",
  "atk-vin01a3:170_1": "Tato aparena dāsibhogenāti māsātikkame yena bhogena dāsī bhuñjitabbā hoti khettakammakacavarachaḍḍanaudakāharaṇādinā, tena bhuñjiṁsu.",
  "atk-vin01a3:170_2": "Duggatāti daliddā, yattha vā gatā duggatā hoti tādisaṁ kulaṁ gatā.",
  "atk-vin01a3:170_3": "Māyyo imaṁ kumārikanti mā ayyo imaṁ kumārikaṁ.",
  "atk-vin01a3:170_4": "Āhārūpahāroti āhāro ca upahāro ca gahaṇañca dānañca, na amhehi kiñci āhaṭaṁ na upāhaṭaṁ tayā saddhiṁ kayavikkayo vohāro amhākaṁ natthīti dīpenti.",
  "atk-vin01a3:170_5": "Samaṇena bhavitabbaṁ abyāvaṭena, samaṇo assa susamaṇoti samaṇena nāma īdisesu kammesu abyāvaṭena abyāpārena bhavitabbaṁ, evaṁ bhavanto hi samaṇo susamaṇo assāti, evaṁ naṁ apasādetvā ‘‘gaccha tvaṁ na mayaṁ taṁ jānāmā’’ti āhaṁsu.",
  "atk-vin01a3:171_0": "298.Sajjitoti sabbūpakaraṇasampanno maṇḍitapasādhito vā.",
  "atk-vin01a3:172_0": "300.Dhuttāti itthidhuttā.",
  "atk-vin01a3:172_1": "Paricārentāti manāpiyesu rūpādīsu ito cito ca samantā indriyāni cārentā, kīḷantā abhiramantāti vuttaṁ hoti.",
  "atk-vin01a3:172_2": "Abbhutamakaṁsūti yadi karissati tvaṁ ettakaṁ jito, yadi na karissati ahaṁ ettakanti paṇamakaṁsu.",
  "atk-vin01a3:172_3": "Bhikkhūnaṁ pana abbhutaṁ kātuṁ na vaṭṭati.",
  "atk-vin01a3:172_4": "Yo karoti parājitena dātabbanti mahāpaccariyaṁ vuttaṁ.",
  "atk-vin01a3:173_0": "Kathañhi nāma ayyo udāyī taṅkhaṇikanti ettha taṅkhaṇoti acirakālo vuccati.",
  "atk-vin01a3:173_1": "Taṅkhaṇikanti acirakālādhikārikaṁ.",
  "atk-vin01a3:174_0": "301.Sañcarittaṁ samāpajjeyyāti sañcaraṇabhāvaṁ samāpajjeyya.",
  "atk-vin01a3:174_1": "Yasmā pana taṁ samāpajjantena kenaci pesitena katthaci gantabbaṁ hoti, parato ca ‘‘itthiyā vā purisamati’’nti ādivacanato idha itthipurisā adhippetā, tasmā tamatthaṁ dassetuṁ ‘‘itthiyā vā pahito purisassa santike gacchati, purisena vā pahito itthiyā santike gacchatī’’ti evamassa padabhājanaṁ vuttaṁ.",
  "atk-vin01a3:174_2": "Itthiyā vā purisamatiṁ purisassa vā itthimatinti ettha āroceyyāti pāṭhaseso daṭṭhabbo, tenevassa padabhājane ‘‘purisassa matiṁ itthiyā āroceti, itthiyā matiṁ purisassa ārocetī’’ti vuttaṁ.",
  "atk-vin01a3:175_0": "Idāni yadatthaṁ taṁ tesaṁ matiṁ adhippāyaṁ ajjhāsayaṁ chandaṁ ruciṁ āroceti, taṁ dassento ‘‘jāyattane vā jārattane vā’’tiādimāha.",
  "atk-vin01a3:175_1": "Tattha jāyattaneti jāyābhāve.",
  "atk-vin01a3:175_2": "Jārattaneti jārabhāve.",
  "atk-vin01a3:175_3": "Purisassa hi matiṁ itthiyā ārocento jāyattane āroceti, itthiyā matiṁ purisassa ārocento jārattane āroceti;",
  "atk-vin01a3:175_4": "apica purisasseva matiṁ itthiyā ārocento jāyattane vā āroceti nibaddhabhariyābhāve, jārattane vā micchācārabhāve.",
  "atk-vin01a3:175_5": "Yasmā panetaṁ ārocentena ‘‘tvaṁ kirassa jāyā bhavissasī’’tiādi vattabbaṁ hoti, tasmā taṁ vattabbatākāraṁ dassetuṁ ‘‘jāyattane vāti jāyā bhavissasi, jārattane vāti jārī bhavissasī’’ti assa padabhājanaṁ vuttaṁ.",
  "atk-vin01a3:175_6": "Eteneva ca upāyena itthiyā matiṁ purisassa ārocanepi pati bhavissasi, sāmiko bhavissasi, jāro bhavissasīti vattabbatākāro veditabbo.",
  "atk-vin01a3:176_0": "Antamaso taṅkhaṇikāyapīti sabbantimena paricchedena yā ayaṁ taṅkhaṇe muhuttamatte paṭisaṁvasitabbato taṅkhaṇikāti vuccati, muhuttikāti attho.",
  "atk-vin01a3:176_1": "Tassāpi ‘‘muhuttikā bhavissasī’’ti evaṁ purisamatiṁ ārocentassa saṅghādiseso.",
  "atk-vin01a3:176_2": "Etenevupāyena ‘‘muhuttiko bhavissasī’’ti evaṁ purisassa itthimatiṁ ārocentopi saṅghādisesaṁ āpajjatīti veditabbo.",
  "atk-vin01a3:177_0": "303.",
  "atk-vin01a3:177_1": "Idāni ‘‘itthiyā vā purisamati’’nti ettha adhippetā itthiyo pabhedato dassetvā tāsu sañcarittavasena āpattibhedaṁ dassetuṁ ‘‘dasa itthiyo’’tiādimāha.",
  "atk-vin01a3:177_2": "Tattha māturakkhitāti mātarā rakkhitā.",
  "atk-vin01a3:177_3": "Yathā purisena saṁvāsaṁ na kappeti, evaṁ mātarā rakkhitā, tenassa padabhājanepi vuttaṁ –",
  "atk-vin01a3:177_4": "‘‘mātā rakkhati gopeti issariyaṁ kāreti vasaṁ vattetī’’ti.",
  "atk-vin01a3:177_5": "Tattha rakkhatīti katthaci gantuṁ na deti.",
  "atk-vin01a3:177_6": "Gopetīti yathā aññe na passanti, evaṁ guttaṭṭhāne ṭhapeti.",
  "atk-vin01a3:177_7": "Issariyaṁ kāretīti serivihāramassā nisedhentī abhibhavitvā pavattati.",
  "atk-vin01a3:177_8": "Vasaṁ vattetīti ‘‘idaṁ karohi, idaṁ mā akāsī’’ti evaṁ attano vasaṁ tassā upari vatteti.",
  "atk-vin01a3:177_9": "Etenupāyena piturakkhitādayopi ñātabbā.",
  "atk-vin01a3:177_10": "Gottaṁ vā dhammo vā na rakkhati, sagottehi pana sahadhammikehi ca ekaṁ satthāraṁ uddissa pabbajitehi ekagaṇapariyāpannehi ca rakkhitā ‘‘gottarakkhitā dhammarakkhitā’’ti vuccati, tasmā tesaṁ padānaṁ ‘‘sagottā rakkhantī’’tiādinā nayena padabhājanaṁ vuttaṁ.",
  "atk-vin01a3:178_0": "Saha ārakkhenāti sārakkhā.",
  "atk-vin01a3:178_1": "Saha paridaṇḍenāti saparidaṇḍā.",
  "atk-vin01a3:178_2": "Tāsaṁ niddesā pākaṭāva.",
  "atk-vin01a3:178_3": "Imāsu dasasu pacchimānaṁ dvinnameva purisantaraṁ gacchantīnaṁ micchācāro hoti, na itarāsaṁ.",
  "atk-vin01a3:179_0": "Dhanakkītādīsu appena vā bahunā vā dhanena kītā dhanakkītā.",
  "atk-vin01a3:179_1": "Yasmā pana sā na kītamattā eva saṁvāsatthāya pana kītattā bhariyā, tasmāssa niddese dhanena kiṇitvā vāsetīti vuttaṁ.",
  "atk-vin01a3:180_0": "Chandena attano ruciyā vasatīti chandavāsinī.",
  "atk-vin01a3:180_1": "Yasmā pana sā na attano chandamatteneva bhariyā hoti purisena pana sampaṭicchitattā, tasmāssa niddese ‘‘piyo piyaṁ vāsetī’’ti vuttaṁ.",
  "atk-vin01a3:181_0": "Bhogena vasatīti bhogavāsinī.",
  "atk-vin01a3:181_1": "Udukkhalamusalādigharūpakaraṇaṁ labhitvā bhariyābhāvaṁ gacchantiyā janapaditthiyā etaṁ adhivacanaṁ.",
  "atk-vin01a3:182_0": "Paṭena vasatīti paṭavāsinī.",
  "atk-vin01a3:182_1": "Nivāsanamattampi pāvuraṇamattampi labhitvā bhariyābhāvaṁ upagacchantiyā dalidditthiyā etaṁ adhivacanaṁ.",
  "atk-vin01a3:183_0": "Odapattakinīti ubhinnaṁ ekissā udakapātiyā hatthe otāretvā ‘‘idaṁ udakaṁ viya saṁsaṭṭhā abhejjā hothā’’ti vatvā pariggahitāya vohāranāmametaṁ, niddesepissa ‘‘tāya saha udakapattaṁ āmasitvā taṁ vāsetī’’ti evamattho veditabbo.",
  "atk-vin01a3:184_0": "Obhaṭaṁ oropitaṁ cumbaṭamassāti obhaṭacumbaṭā, kaṭṭhahārikādīnaṁ aññatarā, yassā sīsato cumbaṭaṁ oropetvā ghare vāseti, tassā etaṁ adhivacanaṁ.",
  "atk-vin01a3:185_0": "Dāsī cāti attanoyeva dāsī ca hoti bhariyā ca.",
  "atk-vin01a3:186_0": "Kammakārī nāma gehe bhatiyā kammaṁ karoti, tāya saddhiṁ koci gharāvāsaṁ kappeti attano bhariyāya anatthiko hutvā.",
  "atk-vin01a3:186_1": "Ayaṁ vuccati ‘‘kammakārī ca bhariyā cā’’ti.",
  "atk-vin01a3:187_0": "Dhajena āhaṭā dhajāhaṭā, ussitaddhajāya senāya gantvā paravisayaṁ vilumpitvā ānītāti vuttaṁ hoti, taṁ koci bhariyaṁ karoti, ayaṁ dhajāhaṭā nāma.",
  "atk-vin01a3:187_1": "Muhuttikā vuttanayāeva, etāsaṁ dasannampi purisantaragamane micchācāro hoti.",
  "atk-vin01a3:187_2": "Purisānaṁ pana vīsatiyāpi etāsu micchācāro hoti, bhikkhuno ca sañcarittaṁ hotīti.",
  "atk-vin01a3:188_0": "305.",
  "atk-vin01a3:188_1": "Idāni puriso bhikkhuṁ pahiṇatītiādīsu paṭiggaṇhātīti so bhikkhu tassa purisassa ‘‘gaccha, bhante, itthannāmaṁ māturakkhitaṁ brūhi, hohi kira itthannāmassa bhariyā dhanakkītā’’ti evaṁ vuttavacanaṁ ‘‘sādhu upāsakā’’ti vā ‘‘hotū’’ti vā ‘‘ārocessāmī’’ti vā yena kenaci ākārena vacībhedaṁ katvā vā sīsakampanādīhi vā sampaṭicchati.",
  "atk-vin01a3:188_2": "Vīmaṁsatīti evaṁ paṭiggaṇhitvā tassā itthiyā santikaṁ gantvā taṁ sāsanaṁ āroceti.",
  "atk-vin01a3:188_3": "Paccāharatīti tena ārocite sā itthī ‘‘sādhū’’ti sampaṭicchatu vā paṭikkhipatu vā lajjāya vā tuṇhī hotu, puna āgantvā tassa purisassa taṁ pavattiṁ āroceti.",
  "atk-vin01a3:189_0": "Ettāvatā imāya paṭiggahaṇārocanapaccāharaṇasaṅkhātāya tivaṅgasampattiyā saṅghādiseso hoti.",
  "atk-vin01a3:189_1": "Sā pana tassa bhariyā hotu vā mā vā, akāraṇametaṁ.",
  "atk-vin01a3:189_2": "Sace pana so māturakkhitāya santikaṁ pesito taṁ adisvā tassā mātuyā taṁ sāsanaṁ āroceti, bahiddhā vimaṭṭhaṁ nāma hoti, tasmā visaṅketanti mahāpadumatthero āha.",
  "atk-vin01a3:189_3": "Mahāsumatthero pana mātā vā hotu pitā vā antamaso gehadāsīpi añño vāpi yo koci taṁ kiriyaṁ sampādessati, tassa vuttepi vimaṭṭhaṁ nāma na hoti, tivaṅgasampattikāle āpattiyeva.",
  "atk-vin01a3:190_0": "Nanu yathā ‘‘buddhaṁ paccakkhāmī’’ti vattukāmo virajjhitvā ‘‘dhammaṁ paccakkhāmī’’ti vadeyya paccakkhātāvassa sikkhā.",
  "atk-vin01a3:190_1": "Yathā vā ‘‘paṭhamaṁ jhānaṁ samāpajjāmī’’ti vattukāmo virajjhitvā ‘‘dutiyaṁ jhānaṁ samāpajjāmī’’ti vadeyya āpannovassa pārājikaṁ.",
  "atk-vin01a3:190_2": "Evaṁsampadamidanti āha.",
  "atk-vin01a3:190_3": "Taṁ panetaṁ ‘‘paṭiggaṇhāti, antevāsiṁ vīmaṁsāpetvā attanā paccāharati, āpatti saṅghādisesassā’’ti iminā sameti, tasmā subhāsitaṁ.",
  "atk-vin01a3:191_0": "Yathā ca ‘‘māturakkhitaṁ brūhī’’ti vuttassa gantvā tassā ārocetuṁ samatthānaṁ mātādīnampi vadato visaṅketo natthi, evameva ‘‘hohi kira itthannāmassa bhariyā dhanakkītā’’ti vattabbe ‘‘hohi kira itthannāmassa bhariyā chandavāsinī’’ti evaṁ pāḷiyaṁ vuttesu chandavāsiniādīsu vacanesu aññataravasena vā avuttesupi ‘‘hohi kira itthannāmassa bhariyā jāyā pajāpati puttamātā gharaṇī gharasāminī bhattarandhikā sussūsikā paricārikā’’tievamādīsu saṁvāsaparidīpakesu vacanesu aññataravasena vā vadantassāpi visaṅketo natthi tivaṅgasampattiyā āpattiyeva.",
  "atk-vin01a3:191_1": "‘‘Māturakkhitaṁ brūhī’’ti pesitassa pana gantvā aññāsu piturakkhitādīsu aññataraṁ vadantassa visaṅketaṁ.",
  "atk-vin01a3:191_2": "Esa nayo ‘‘piturakkhitaṁ brūhī’’tiādīsupi.",
  "atk-vin01a3:192_0": "Kevalañhettha ekamūlakadumūlakādivasena ‘‘purisassa mātā bhikkhuṁ pahiṇati, māturakkhitāya mātā bhikkhuṁ pahiṇatī’’ti evamādīnaṁ mūlaṭṭhānañca vasena peyyālabhedoyeva viseso .",
  "atk-vin01a3:192_1": "Sopi pubbe vuttanayattā pāḷianusāreneva sakkā jānitunti nāssa vibhāgaṁ dassetuṁ ādaraṁ karimha.",
  "atk-vin01a3:193_0": "338.",
  "atk-vin01a3:193_1": "Paṭiggaṇhātītiādīsu pana dvīsu catukkesu paṭhamacatukke ādipadena tivaṅgasampattiyā saṅghādiseso, majjhe dvīhi duvaṅgasampattiyā thullaccayaṁ, ante ekena ekaṅgasampattiyā dukkaṭaṁ.",
  "atk-vin01a3:193_2": "Dutiyacatukke ādipadena duvaṅgasampattiyā thullaccayaṁ, majjhe dvīhi ekaṅgasampattiyā dukkaṭaṁ, ante ekena aṅgābhāvato anāpatti.",
  "atk-vin01a3:193_3": "Tattha paṭiggaṇhātīti āṇāpakassa sāsanaṁ paṭiggaṇhāti.",
  "atk-vin01a3:193_4": "Vīmaṁsatīti pahitaṭṭhānaṁ gantvā taṁ āroceti.",
  "atk-vin01a3:193_5": "Paccāharatīti puna āgantvā mūlaṭṭhassa āroceti.",
  "atk-vin01a3:194_0": "Na paccāharatīti ārocetvā ettova pakkamati.",
  "atk-vin01a3:194_1": "Paṭiggaṇhāti na vīmaṁsatīti purisena ‘‘itthannāmaṁ gantvā brūhī’’ti vuccamāno ‘‘sādhū’’ti tassa sāsanaṁ paṭiggaṇhitvā taṁ pamussitvā vā appamussitvā vā aññena karaṇīyena tassā santikaṁ gantvā kiñcideva kathaṁ kathento nisīdati, ettāvatā ‘‘paṭiggaṇhāti na vīmaṁsati nāmā’’ti vuccati.",
  "atk-vin01a3:194_2": "Atha naṁ sā itthī sayameva vadati ‘‘tumhākaṁ kira upaṭṭhāko maṁ gehe kātukāmo’’ti evaṁ vatvā ca ‘‘ahaṁ tassa bhariyā bhavissāmī’’ti vā ‘‘na bhavissāmī’’ti vā vadati.",
  "atk-vin01a3:194_3": "So tassā vacanaṁ anabhinanditvā appaṭikkositvā tuṇhībhūtova uṭṭhāyāsanā tassa purisassa santikaṁ āgantvā taṁ pavattiṁ āroceti, ettāvatā ‘‘na vīmaṁsati paccāharati nāmā’’ti vuccati.",
  "atk-vin01a3:194_4": "Na vīmaṁsati na paccāharatīti kevalaṁ sāsanārocanakāle paṭiggaṇhātiyeva, itaraṁ pana dvayaṁ na karoti.",
  "atk-vin01a3:195_0": "Na paṭiggaṇhāti vīmaṁsati paccāharatīti koci puriso bhikkhussa ṭhitaṭṭhāne vā nisinnaṭṭhāne vā tathārūpiṁ kathaṁ katheti, bhikkhu tena appahitopi pahito viya hutvā itthiyā santikaṁ gantvā ‘‘hohi kira itthannāmassa bhariyā’’tiādinā nayena vīmaṁsitvā tassā ruciṁ vā aruciṁ vā puna āgantvā imassa āroceti.",
  "atk-vin01a3:195_1": "Teneva nayena vīmaṁsitvā apaccāharanto ‘‘na paṭiggaṇhāti vīmaṁsati na paccāharatī’’ti vuccati.",
  "atk-vin01a3:195_2": "Teneva nayena gato avīmaṁsitvā tāya samuṭṭhāpitaṁ kathaṁ sutvā paṭhamacatukkassa tatiyapade vuttanayena āgantvā imassa ārocento ‘‘na paṭiggaṇhāti na vīmaṁsati paccāharatī’’ti vuccati.",
  "atk-vin01a3:195_3": "Catutthapadaṁ pākaṭameva.",
  "atk-vin01a3:196_0": "Sambahule bhikkhū āṇāpetītiādinayā pākaṭāyeva.",
  "atk-vin01a3:196_1": "Yathā pana sambahulāpi ekavatthumhi āpajjanti, evaṁ ekassapi sambahulavatthūsu sambahulā āpattiyo veditabbā. Kathaṁ?",
  "atk-vin01a3:196_2": "Puriso bhikkhuṁ āṇāpeti ‘‘gaccha, bhante, asukasmiṁ nāma pāsāde saṭṭhimattā vā sattatimattā vā itthiyo ṭhitā tā vadehi, hotha kira itthannāmassa bhariyāyo’’ti.",
  "atk-vin01a3:196_3": "So sampaṭicchitvā tattha gantvā ārocetvā puna taṁ sāsanaṁ paccāharati.",
  "atk-vin01a3:196_4": "Yattakā itthiyo tattakā āpattiyo āpajjati.",
  "atk-vin01a3:196_5": "Vuttañhetaṁ parivārepi –",
  "atk-vin01a3:197_0": "‘‘Padavītihāramattena, vācāya bhaṇitena ca;",
  "atk-vin01a3:198_0": "Sabbāni garukāni sappaṭikammāni;",
  "atk-vin01a3:199_0": "Catusaṭṭhi āpattiyo āpajjeyya ekato;",
  "atk-vin01a3:200_0": "Pañhāmesā kusalehi cintitā’’ti. (pari. 480);",
  "atk-vin01a3:201_0": "Imaṁ kira atthavasaṁ paṭicca ayaṁ pañho vutto.",
  "atk-vin01a3:201_1": "Vacanasiliṭṭhatāya cettha ‘‘catusaṭṭhi āpattiyo’’ti vuttaṁ.",
  "atk-vin01a3:201_2": "Evaṁ karonto pana satampi sahassampi āpajjatīti.",
  "atk-vin01a3:201_3": "Yathā ca ekena pesitassa ekassa sambahulāsu itthīsu sambahulā āpattiyo, evaṁ eko puriso sambahule bhikkhū ekissā santikaṁ peseti, sabbesaṁ saṅghādiseso.",
  "atk-vin01a3:201_4": "Eko sambahule bhikkhū sambahulānaṁ itthīnaṁ santikaṁ peseti, itthigaṇanāya saṅghādisesā.",
  "atk-vin01a3:201_5": "Sambahulā purisā ekaṁ bhikkhuṁ ekissā santikaṁ pesenti, purisagaṇanāya saṅghādisesā.",
  "atk-vin01a3:201_6": "Sambahulā ekaṁ sambahulānaṁ itthīnaṁ santikaṁ pesenti, vatthugaṇanāya saṅghādisesā.",
  "atk-vin01a3:201_7": "Sambahulā sambahule ekissā santikaṁ pesenti, vatthugaṇanāya saṅghādisesā.",
  "atk-vin01a3:201_8": "Sambahulā purisā sambahule bhikkhū sambahulānaṁ itthīnaṁ santikaṁ pesenti, vatthugaṇanāya saṅghādisesā.",
  "atk-vin01a3:201_9": "Esa nayo ‘‘ekā itthī ekaṁ bhikkhu’’ntiādīsupi.",
  "atk-vin01a3:201_10": "Ettha ca sabhāgavibhāgatā nāma appamāṇaṁ, mātāpitunampi pañcasahadhammikānampi sañcarittakammaṁ karontassa āpattiyeva.",
  "atk-vin01a3:202_0": "Purisobhikkhuṁ āṇāpeti gaccha bhanteti catukkaṁ aṅgavasena āpattibheda dassanatthaṁ vuttaṁ.",
  "atk-vin01a3:202_1": "Tassa pacchimapade antevāsī vīmaṁsitvā bahiddhā paccāharatīti āgantvā ācariyassa anārocetvā ettova gantvā tassa purisassa āroceti.",
  "atk-vin01a3:202_2": "Āpatti ubhinnaṁ thullaccayassāti ācariyassa paṭiggahitattā ca vīmaṁsāpitattā ca dvīhaṅgehi thullaccayaṁ, antevāsikassa vīmaṁsitattā ca paccāhaṭattā ca dvīhaṅgehi thullaccayaṁ.",
  "atk-vin01a3:202_3": "Sesaṁ pākaṭameva.",
  "atk-vin01a3:203_0": "339.Gacchanto sampādetīti paṭiggaṇhāti ceva vīmaṁsati ca.",
  "atk-vin01a3:203_1": "Āgacchanto visaṁvādetīti na paccāharati.",
  "atk-vin01a3:203_2": "Gacchanto visaṁvādetīti na paṭiggaṇhāti.",
  "atk-vin01a3:203_3": "Āgacchanto sampādetīti vīmaṁsati ceva paccāharati ca.",
  "atk-vin01a3:203_4": "Evaṁ ubhayattha dvīhaṅgehi thullaccayaṁ.",
  "atk-vin01a3:203_5": "Tatiyapade āpatti, catutthe anāpatti.",
  "atk-vin01a3:204_0": "340.Anāpatti saṅghassa vā cetiyassa vā gilānassa vā karaṇīyena gacchati ummattakassa ādikammikassāti ettha bhikkhusaṅghassa uposathāgāraṁ vā kiñci vā vippakataṁ hoti.",
  "atk-vin01a3:204_1": "Tattha kārukānaṁ bhattavetanatthāya upāsako vā upāsikāya santikaṁ bhikkhuṁ pahiṇeyya, uṁpāsikā vā upāsakassa, evarūpena saṅghassa karaṇīyena gacchantassa anāpatti.",
  "atk-vin01a3:204_2": "Cetiyakamme kayiramānepi eseva nayo.",
  "atk-vin01a3:204_3": "Gilānassa bhesajjatthāyapi upāsakena vā upāsikāya santikaṁ upāsikāya vā upāsakassa santikaṁ pahitassa gacchato anāpatti.",
  "atk-vin01a3:204_4": "Ummattakaādikammikā vuttanayā eva.",
  "atk-vin01a3:205_0": "Padabhājanīyavaṇṇanā niṭṭhitā.",
  "atk-vin01a3:206_0": "Samuṭṭhānādīsu idaṁ sikkhāpadaṁ chasamuṭṭhānaṁ, sīsukkhipanādinā kāyavikārena sāsanaṁ gahetvā gantvā hatthamuddāya vīmaṁsitvā puna āgantvā hatthamuddāya eva ārocentassa kāyato samuṭṭhāti.",
  "atk-vin01a3:206_1": "Āsanasālāya nisinnassa ‘‘itthannāmā āgamissati, tassā cittaṁ jāneyyāthā’’ti kenaci vutte ‘‘sādhū’’ti sampaṭicchitvā taṁ āgataṁ vatvā tassā gatāya puna tasmiṁ purise āgate ārocentassa vācato samuṭṭhāti.",
  "atk-vin01a3:206_2": "Vācāya ‘‘sādhū’’ti sāsanaṁ gahetvā aññena karaṇīyena tassā gharaṁ gantvā aññattha vā gamanakāle taṁ disvā vacībhedeneva vīmaṁsitvā puna aññeneva karaṇīyena tato apakkamma kadācideva taṁ purisaṁ disvā ārocentassāpi vācatova samuṭṭhāti.",
  "atk-vin01a3:206_3": "Paṇṇattiṁ ajānantassa pana khīṇāsavassāpi kāyavācato samuṭṭhāti. Kathaṁ?",
  "atk-vin01a3:206_4": "Sace hissa mātāpitaro kujjhitvā alaṁvacanīyā honti, tañca bhikkhuṁ gharaṁ upagataṁ therapitā vadati ‘‘mātā te tāta maṁ mahallakaṁ chaḍḍetvā ñātikulaṁ gatā, gaccha taṁ maṁ upaṭṭhātuṁ pesehī’’ti.",
  "atk-vin01a3:206_5": "So ce gantvā taṁ vatvā puna pituno tassā āgamanaṁ vā anāgamanaṁ vā āroceti, saṅghādiseso.",
  "atk-vin01a3:206_6": "Imāni tīṇi acittakasamuṭṭhānāni.",
  "atk-vin01a3:207_0": "Paṇṇattiṁ pana jānitvā eteheva tīhi nayehi sañcarittaṁ samāpajjato kāyacittato vācācittato kāyavācācittato ca samuṭṭhāti.",
  "atk-vin01a3:207_1": "Imāni tīṇi paṇṇattijānanacittena sacittakasamuṭṭhānāni.",
  "atk-vin01a3:207_2": "Kiriyaṁ, nosaññāvimokkhaṁ, paṇṇattivajjaṁ, kāyakammaṁ, vacīkammaṁ, kusalādivasena cettha tīṇi cittāni, sukhādivasena tisso vedanāti.",
  "atk-vin01a3:208_0": "341. Vinītavatthūsu ādito vatthupañcake paṭiggahitamattattā dukkaṭaṁ.",
  "atk-vin01a3:209_0": "Kalahavatthusmiṁ sammodanīyaṁ akāsīti taṁ saññāpetvā puna gehagamanīyaṁ",
  "atk-vin01a3:210_0": "Akāsi.",
  "atk-vin01a3:210_1": "Nālaṁvacanīyāti na pariccattāti attho.",
  "atk-vin01a3:210_2": "Yā hi yathā yathā yesu yesu janapadesu pariccattā pariccattāva hoti, bhariyābhāvaṁ atikkamati, ayaṁ ‘‘alaṁvacanīyā’’ti vuccati.",
  "atk-vin01a3:210_3": "Esā pana na alaṁvacanīyā kenacideva kāraṇena kalahaṁ katvā gatā, tenevettha bhagavā ‘‘anāpattī’’ti āha.",
  "atk-vin01a3:210_4": "Yasmā pana kāyasaṁsagge yakkhiyā thullaccayaṁ vuttaṁ, tasmā duṭṭhullādīsupi yakkhipetiyo thullaccayavatthumevāti veditabbā.",
  "atk-vin01a3:210_5": "Aṭṭhakathāsu panetaṁ na vicāritaṁ.",
  "atk-vin01a3:210_6": "Sesaṁ sabbattha uttānatthamevāti.",
  "atk-vin01a3:211_0": "Sañcarittasikkhāpadavaṇṇanā niṭṭhitā.",
  "atk-vin01a3:212_0": "6. Kuṭikārasikkhāpadavaṇṇanā",
  "atk-vin01a3:213_0": "342.Tena samayenāti kuṭikārasikkhāpadaṁ.",
  "atk-vin01a3:213_1": "Tattha āḷavakāti āḷaviraṭṭhe jātā dārakā āḷavakā nāma, te pabbajitakālepi ‘‘āḷavakā’’tveva paññāyiṁsu.",
  "atk-vin01a3:213_2": "Te sandhāya vuttaṁ ‘‘āḷavakā bhikkhū’’ti.",
  "atk-vin01a3:213_3": "Saññācikāyoti sayaṁ yācitvā gahitūpakaraṇāyo.",
  "atk-vin01a3:213_4": "Kārāpentīti karontipi kārāpentipi, te kira sāsane vipassanādhurañca ganthadhurañcāti dvepi dhurāni chaḍḍetvā navakammameva dhuraṁ katvā paggaṇhiṁsu.",
  "atk-vin01a3:213_5": "Assāmikāyoti anissarāyo, kāretā dāyakena virahitāyoti attho.",
  "atk-vin01a3:213_6": "Attuddesikāyoti attānaṁ uddissa attano atthāya āraddhāyoti attho.",
  "atk-vin01a3:213_7": "Appamāṇikāyoti ‘‘ettakena niṭṭhaṁ gacchissantī’’ti evaṁ aparicchinnappamāṇāyo, vuddhippamāṇāyo vā mahantappamāṇāyoti attho.",
  "atk-vin01a3:214_0": "Yācanā eva bahulā etesaṁ mandaṁ aññaṁ kammanti yācanabahulā.",
  "atk-vin01a3:214_1": "Evaṁ viññattibahulā veditabbā.",
  "atk-vin01a3:214_2": "Atthato panettha nānākaraṇaṁ natthi, anekakkhattuṁ ‘‘purisaṁ detha, purisatthakaraṁ dethā’’ti yācantānametaṁ adhivacanaṁ.",
  "atk-vin01a3:214_3": "Tattha mūlacchejjāya purisaṁ yācituṁ na vaṭṭati, sahāyatthāya kammakaraṇatthāya ‘‘purisaṁ dethā’’ti yācituṁ vaṭṭati.",
  "atk-vin01a3:214_4": "Purisatthakaranti purisena kātabbaṁ hatthakammaṁ vuccati, taṁ yācituṁ vaṭṭati.",
  "atk-vin01a3:214_5": "Hatthakammaṁ nāma kiñci vatthu na hoti, tasmā ṭhapetvā migaluddakamacchabandhakādīnaṁ sakakammaṁ avasesaṁ sabbaṁ kappiyaṁ.",
  "atk-vin01a3:214_6": "‘‘Kiṁ, bhante, āgatattha kena kamma’’nti pucchite vā apucchite vā yācituṁ vaṭṭati, viññattipaccayā doso natthi.",
  "atk-vin01a3:214_7": "Tasmā migaluddakādayo sakakammaṁ na yācitabbā, ‘‘hatthakammaṁ dethā’’ti aniyametvāpi na yācitabbā;",
  "atk-vin01a3:214_8": "evaṁ yācitā hi te ‘‘sādhu, bhante’’ti bhikkhū uyyojetvā migepi māretvā āhareyyuṁ.",
  "atk-vin01a3:214_9": "Niyametvā pana ‘‘vihāre kiñci kattabbaṁ atthi, tattha hatthakammaṁ dethā’’ti yācitabbā.",
  "atk-vin01a3:214_10": "Phālanaṅgalādīni upakaraṇāni gahetvā kasituṁ vā vapituṁ vā lāyituṁ vā gacchantaṁ sakiccapasutampi kassakaṁ vā aññaṁ vā kiñci hatthakammaṁ yācituṁ vaṭṭateva.",
  "atk-vin01a3:214_11": "Yo pana vighāsādo vā añño vā koci nikkammo niratthakakathaṁ kathento niddāyanto vā viharati, evarūpaṁ ayācitvāpi ‘‘ehi re idaṁ vā idaṁ vā karohī’’ti yadicchakaṁ kārāpetuṁ vaṭṭati.",
  "atk-vin01a3:215_0": "Hatthakammassa pana sabbakappiyabhāvadīpanatthaṁ imaṁ nayaṁ kathenti.",
  "atk-vin01a3:215_1": "Sace hi bhikkhu pāsādaṁ kāretukāmo hoti, thambhatthāya pāsāṇakoṭṭakānaṁ gharaṁ gantvā vattabbaṁ ‘‘hatthakammaṁ laddhuṁ vaṭṭati upāsakā’’ti.",
  "atk-vin01a3:215_2": "Kiṁ kātabbaṁ, bhante,ti?",
  "atk-vin01a3:215_3": "Pāsāṇatthambhā uddharitvā dātabbāti.",
  "atk-vin01a3:215_4": "Sace te uddharitvā vā denti, uddharitvā nikkhitte attano thambhe vā denti, vaṭṭati.",
  "atk-vin01a3:215_5": "Athāpi vadanti –",
  "atk-vin01a3:215_6": "‘‘amhākaṁ, bhante, hatthakammaṁ kātuṁ khaṇo natthi, aññaṁ uddharāpetha, tassa mūlaṁ dassāmā’’ti uddharāpetvā ‘‘pāsāṇatthambhe uddhaṭamanussānaṁ mūlaṁ dethā’’ti vattuṁ vaṭṭati.",
  "atk-vin01a3:215_7": "Etenevupāyena pāsādadārūnaṁ atthāya vaḍḍhakīnaṁ santikaṁ iṭṭhakatthāya iṭṭhakavaḍḍhakīnaṁ chadanatthāya gehacchādakānaṁ cittakammatthāya cittakārānanti yena yena attho hoti, tassa tassa atthāya tesaṁ tesaṁ sippakārakānaṁ santikaṁ gantvā hatthakammaṁ yācituṁ vaṭṭati.",
  "atk-vin01a3:215_8": "Hatthakammayācanavasena ca mūlacchejjāya vā bhattavetanānuppadānena vā laddhampi sabbaṁ gahetuṁ vaṭṭati.",
  "atk-vin01a3:215_9": "Araññato āharāpentena ca sabbaṁ anajjhāvutthakaṁ āharāpetabbaṁ.",
  "atk-vin01a3:216_0": "Na kevalañca pāsādaṁ kāretukāmena mañcapīṭhapattaparissāvanadhamakarakacīvarādīni kārāpetukāmenāpi dārulohasuttādīni labhitvā te te sippakārake upasaṅkamitvā vuttanayeneva hatthakammaṁ yācitabbaṁ.",
  "atk-vin01a3:216_1": "Hatthakammayācanavasena ca mūlacchejjāya vā bhattavetanānuppadānena vā laddhampi sabbaṁ gahetabbaṁ.",
  "atk-vin01a3:216_2": "Sace pana kātuṁ na icchanti, bhattavetanaṁ paccāsīsanti, akappiyakahāpaṇādi na dātabbaṁ.",
  "atk-vin01a3:216_3": "Bhikkhācāravattena taṇḍulādīni pariyesitvā dātuṁ vaṭṭati.",
  "atk-vin01a3:217_0": "Hatthakammavasena pattaṁ kāretvā tatheva pācetvā navapakkassa pattassa puñchanatelatthāya antogāmaṁ paviṭṭhena ‘‘bhikkhāya āgato’’ti sallakkhetvā yāguyā vā bhatte vā ānīte hatthena patto pidhātabbo.",
  "atk-vin01a3:217_1": "Sace upāsikā ‘‘kiṁ, bhante’’ti pucchati, ‘‘navapakko patto puñchanatelena attho’’ti vattabbaṁ.",
  "atk-vin01a3:217_2": "Sace sā ‘‘dehi, bhante’’ti pattaṁ gahetvā telena puñchitvā yāguyā vā bhattassa vā pūretvā deti, viññatti nāma na hoti, gahetuṁ vaṭṭatīti.",
  "atk-vin01a3:218_0": "Bhikkhū pageva piṇḍāya caritvā āsanasālaṁ gantvā āsanaṁ apassantā tiṭṭhanti.",
  "atk-vin01a3:218_1": "Tatra ce upāsakā bhikkhū ṭhite disvā sayameva āsanāni āharāpenti, nisīditvā gacchantehi āpucchitvā gantabbaṁ.",
  "atk-vin01a3:218_2": "Anāpucchā gatānampi naṭṭhaṁ gīvā na hoti, āpucchitvā gamanaṁ pana vattaṁ.",
  "atk-vin01a3:218_3": "Sace bhikkhūhi ‘‘āsanāni āharathā’’ti vuttehi āhaṭāni honti, āpucchitvāva gantabbaṁ.",
  "atk-vin01a3:218_4": "Anāpucchā gatānaṁ vattabhedo ca naṭṭhañca gīvāti.",
  "atk-vin01a3:218_5": "Attharaṇakojavādīsupi eseva nayo.",
  "atk-vin01a3:219_0": "Makkhikāyo bahukā honti, ‘‘makkhikābījaniṁ āharathā’’ti vattabbaṁ.",
  "atk-vin01a3:219_1": "Pucimandasākhādīni āharanti, kappiyaṁ kārāpetvā paṭiggahetabbāni.",
  "atk-vin01a3:219_2": "Āsanasālāya udakabhājanaṁ rittaṁ hoti, ‘‘dhamakaraṇaṁ gaṇhā’’ti na vattabbaṁ.",
  "atk-vin01a3:219_3": "Dhamakarakañhi rittabhājane pakkhipanto bhindeyya ‘‘nadiṁ vā taḷākaṁ vā gantvā pana udakaṁ āharā’’ti vattuṁ vaṭṭati.",
  "atk-vin01a3:219_4": "‘‘Gehato āharā’’ti neva vattuṁ vaṭṭati, na āhaṭaṁ paribhuñjitabbaṁ.",
  "atk-vin01a3:219_5": "Āsanasālāyaṁ vā araññake vā bhattakiccaṁ karontehi tatthajātakaṁ anajjhāvutthakaṁ yaṁkiñci uttaribhaṅgārahaṁ pattaṁ vā phalaṁ vā sace kiñci kammaṁ karontaṁ āharāpeti, hatthakammavasena āharāpetvā paribhuñjituṁ vaṭṭati.",
  "atk-vin01a3:219_6": "Alajjīhi pana bhikkhūhi vā sāmaṇerehi vā hatthakammaṁ na kāretabbaṁ.",
  "atk-vin01a3:219_7": "Ayaṁ tāva purisatthakare nayo.",
  "atk-vin01a3:220_0": "Goṇaṁ pana aññātakaappavāritaṭṭhānato āharāpetuṁ na vaṭṭati, āharāpentassa dukkaṭaṁ.",
  "atk-vin01a3:220_1": "Ñātipavāritaṭṭhānatopi mūlacchejjāya yācituṁ na vaṭṭati, tāvakālikanayena sabbattha vaṭṭati.",
  "atk-vin01a3:220_2": "Evaṁ āharāpitañca goṇaṁ rakkhitvā jaggitvā sāmikā paṭicchāpetabbā.",
  "atk-vin01a3:220_3": "Sacassa pādo vā siṅgaṁ vā bhijjati vā nassati vā sāmikā ce sampaṭicchanti, iccetaṁ kusalaṁ.",
  "atk-vin01a3:220_4": "No ce sampaṭicchanti, gīvā hoti.",
  "atk-vin01a3:220_5": "Sace ‘‘tumhākaṁyeva demā’’ti vadanti na sampaṭicchitabbaṁ.",
  "atk-vin01a3:220_6": "‘‘Vihārassa demā’’ti vutte pana ‘‘ārāmikānaṁ ācikkhatha jagganatthāyā’’ti vattabbaṁ.",
  "atk-vin01a3:221_0": "‘‘Sakaṭaṁ dethā’’tipi aññātakaappavārite vattuṁ na vaṭṭati, viññattieva hoti dukkaṭaṁ āpajjati.",
  "atk-vin01a3:221_1": "Ñātipavāritaṭṭhāne pana vaṭṭati, tāvakālikaṁ vaṭṭati kammaṁ katvā puna dātabbaṁ.",
  "atk-vin01a3:221_2": "Sace nemiyādīni bhijjanti pākatikāni katvā dātabbaṁ.",
  "atk-vin01a3:221_3": "Naṭṭhe gīvā hoti.",
  "atk-vin01a3:221_4": "‘‘Tumhākameva demā’’ti vutte dārubhaṇḍaṁ nāma sampaṭicchituṁ vaṭṭati.",
  "atk-vin01a3:221_5": "Esa nayo vāsipharasukuṭhārīkudālanikhādanesu.",
  "atk-vin01a3:221_6": "Valliādīsu ca parapariggahitesu.",
  "atk-vin01a3:221_7": "Garubhaṇḍappahonakesuyeva ca valliādīsu viññatti hoti, na tato oraṁ.",
  "atk-vin01a3:222_0": "Anajjhāvutthakaṁ pana yaṁkiñci āharāpetuṁ vaṭṭati.",
  "atk-vin01a3:222_1": "Rakkhitagopitaṭṭhāneyeva hi viññatti nāma vuccati.",
  "atk-vin01a3:222_2": "Sā dvīsu paccayesu sabbena sabbaṁ na vaṭṭati, senāsanapaccaye pana ‘‘āhara dehī’’ti viññattimattameva na vaṭṭati , parikathobhāsanimittakammāni vaṭṭanti.",
  "atk-vin01a3:222_3": "Tattha uposathāgāraṁ vā bhojanasālaṁ vā aññaṁ vā yaṁkiñci senāsanaṁ icchato ‘‘imasmiṁ vata okāse evarūpaṁ senāsanaṁ kātuṁ vaṭṭatī’’ti vā ‘‘yutta’’nti vā ‘‘anurūpa’’nti vātiādinā nayena vacanaṁ parikathā nāma.",
  "atk-vin01a3:222_4": "‘‘Upāsakā tumhe kuhiṁ vasathā’’ti?",
  "atk-vin01a3:222_5": "‘‘Pāsāde, bhante’’ti.",
  "atk-vin01a3:222_6": "‘‘Kiṁ bhikkhūnaṁ pana upāsakā pāsādo na vaṭṭatī’’ti evamādivacanaṁ obhāso nāma.",
  "atk-vin01a3:222_7": "Manusse disvā rajjuṁ pasāreti, khīle ākoṭāpeti.",
  "atk-vin01a3:222_8": "‘‘Kiṁ idaṁ, bhante’’ti vutte ‘‘idha āvāsaṁ karissāmā’’ti evamādikaraṇaṁ pana nimittakammaṁ nāma.",
  "atk-vin01a3:222_9": "Gilānapaccaye pana viññattipi vaṭṭati, pageva parikathādīni.",
  "atk-vin01a3:223_0": "Manussā upaddutā yācanāya upaddutā viññattiyāti tesaṁ bhikkhūnaṁ tāya yācanāya ca viññattiyā ca pīḷitā.",
  "atk-vin01a3:223_1": "Ubbijjantipīti ‘‘kiṁ nu āharāpessantī’’ti ubbegaṁ iñjanaṁ calanaṁ paṭilabhanti.",
  "atk-vin01a3:223_2": "Uttasantipīti ahiṁ viya disvā sahasā tasitvā ukkamanti.",
  "atk-vin01a3:223_3": "Palāyantipīti dūratova yena vā tena vā palāyanti.",
  "atk-vin01a3:223_4": "Aññenapi gacchantīti yaṁ maggaṁ paṭipannā taṁ pahāya nivattitvā vāmaṁ vā dakkhiṇaṁ vā gahetvā gacchanti, dvārampi thakenti.",
  "atk-vin01a3:224_0": "344.Bhūtapubbaṁ bhikkhaveti iti bhagavā te bhikkhū garahitvā tadanurūpañca dhammiṁ kathaṁ katvā punapi viññattiyā dosaṁ pākaṭaṁ kurumāno iminā ‘‘bhūtapubbaṁ bhikkhave’’tiādinā nayena tīṇi vatthūni dassesi.",
  "atk-vin01a3:224_1": "Tattha maṇikaṇṭhoti so kira nāgarājā sabbakāmadadaṁ mahagghaṁ maṇiṁ kaṇṭhe pilandhitvā carati, tasmā ‘‘maṇikaṇṭho’’ tveva paññāyittha.",
  "atk-vin01a3:224_2": "Uparimuddhani mahantaṁ phaṇaṁ karitvā aṭṭhāsīti so kira tesaṁ dvinnaṁ isīnaṁ kaniṭṭho isi mettāvihārī ahosi, tasmā nāgarājā nadito uttaritvā devavaṇṇaṁ nimminitvā tassa santike nisīditvā sammodanīyaṁ kathaṁ katvā taṁ devavaṇṇaṁ pahāya sakavaṇṇameva upagantvā taṁ isiṁ parikkhipitvā pasannākāraṁ karonto uparimuddhani mahantaṁ phaṇaṁ karitvā chattaṁ viya dhārayamāno muhuttaṁ ṭhatvā pakkamati, tena vuttaṁ ‘‘uparimuddhani mahantaṁ phaṇaṁ karitvā aṭṭhāsī’’ti.",
  "atk-vin01a3:224_3": "Maṇimassa kaṇṭhe pilandhananti maṇiṁ assa kaṇṭhe pilandhitaṁ, āmukkanti attho.",
  "atk-vin01a3:224_4": "Ekamantaṁ aṭṭhāsīti tena devavaṇṇena āgantvā tāpasena saddhiṁ sammodamāno ekasmiṁ padese aṭṭhāsi.",
  "atk-vin01a3:225_0": "Mamannapānanti mama annañca pānañca.",
  "atk-vin01a3:225_1": "Vipulanti bahulaṁ.",
  "atk-vin01a3:225_2": "Uḷāranti paṇītaṁ .",
  "atk-vin01a3:225_3": "Atiyācakosīti ativiya yācako, asi punappunaṁ yācasīti vuttaṁ hoti.",
  "atk-vin01a3:225_4": "Susūti taruṇo, thāmasampanno yobbanappattapuriso.",
  "atk-vin01a3:225_5": "Sakkharā vuccati kāḷasilā, tattha dhoto asi ‘‘sakkharadhoto nāmā’’ti vuccati, sakkharadhoto pāṇimhi assāti sakkharadhotapāṇi, pāsāṇe dhotanisitakhaggahatthoti attho.",
  "atk-vin01a3:225_6": "Yathā so asihattho puriso tāseyya, evaṁ tāsesi maṁ selaṁ yācamāno, maṇiṁ yācantoti attho.",
  "atk-vin01a3:226_0": "Na taṁ yāceti taṁ na yāceyya. Kataraṁ? Yassa piyaṁ jigīseti yaṁ assa sattassa piyanti jāneyya.",
  "atk-vin01a3:227_0": "Kimaṅgaṁ pana manussabhūtānanti manussabhūtānaṁ amanāpāti kimevettha vattabbaṁ.",
  "atk-vin01a3:228_0": "345.Sakuṇasaṅghassa saddena ubbāḷhoti so kira sakuṇasaṅgho paṭhamayāmañca pacchimayāmañca nirantaraṁ saddameva karoti, so bhikkhu tena saddena pīḷito hutvā bhagavato santikaṁ agamāsi. Tenāha –",
  "atk-vin01a3:228_1": "‘‘yenāhaṁ tenupasaṅkamī’’ti.",
  "atk-vin01a3:229_0": "Kuto ca tvaṁ bhikkhu āgacchasīti ettha nisinno so bhikkhu na āgacchati vattamānasamīpe pana evaṁ vattuṁ labbhati. Tenāha –",
  "atk-vin01a3:229_1": "‘‘kuto ca tvaṁ bhikkhu āgacchasī’’ti, kuto āgatosīti attho.",
  "atk-vin01a3:229_2": "Tato ahaṁ bhagavā āgacchāmīti etthāpi so eva nayo.",
  "atk-vin01a3:229_3": "Ubbāḷhoti pīḷito, ukkaṇṭhāpito hutvāti attho.",
  "atk-vin01a3:230_0": "So sakuṇasaṅgho ‘‘bhikkhu pattaṁ yācatī’’ti ettha na te sakuṇā bhikkhuno vacanaṁ jānanti, bhagavā pana attano ānubhāvena yathā jānanti tathā akāsi.",
  "atk-vin01a3:231_0": "346.Apāhaṁ te na jānāmīti api ahaṁ te jane ‘‘ke vā ime, kassa vā ime’’ti na jānāmi.",
  "atk-vin01a3:231_1": "Saṅgamma yācantīti samāgantvā vaggavaggā hutvā yācanti.",
  "atk-vin01a3:231_2": "Yācako appiyo hotīti yo yācati so appiyo hoti.",
  "atk-vin01a3:231_3": "Yācaṁ adadamappiyoti yācanti yācitaṁ vuccati, yācitamatthaṁ adadantopi appiyo hoti.",
  "atk-vin01a3:231_4": "Atha vā yācanti yācantassa, adadamappiyoti adento appiyo hoti.",
  "atk-vin01a3:231_5": "Mā me videssanā ahūti mā me appiyabhāvo ahu, ahaṁ vā tava, tvaṁ vā mama videsso appiyo mā ahosīti attho.",
  "atk-vin01a3:232_0": "347.Dussaṁharānīti kasigorakkhādīhi upāyehi dukkhena saṁharaṇīyāni.",
  "atk-vin01a3:233_0": "348-9.Saññācikāya pana bhikkhunāti ettha saññācikā nāma sayaṁ pavattitayācanā vuccati, tasmā ‘‘saññācikāyā’’ti attano yācanāyāti vuttaṁ hoti, sayaṁ yācitakehi upakaraṇehīti attho.",
  "atk-vin01a3:233_1": "Yasmā pana sā sayaṁyācitakehi kayiramānā sayaṁ yācitvā kayiramānā hoti, tasmā taṁ atthapariyāyaṁ dassetuṁ ‘‘sayaṁ yācitvā purisampī’’ti evamassa padabhājanaṁ vuttaṁ.",
  "atk-vin01a3:234_0": "Ullittāti antolittā. Avalittāti bahilittā. Ullittāvalittāti antarabāhiralittāti vuttaṁ hoti.",
  "atk-vin01a3:235_0": "Kārayamānenāti imassa padabhājane ‘‘kārāpentenā’’ti ettakameva vattabbaṁ siyā, evañhi byañjanaṁ sameti.",
  "atk-vin01a3:235_1": "Yasmā pana saññācikāya kuṭiṁ karontenāpi idha vuttanayeneva paṭipajjitabbaṁ, tasmā karonto vā hotu kārāpento vā ubhopete ‘‘kārayamānenā’’ti imināva padena saṅgahitāti etamatthaṁ dassetuṁ ‘‘karonto vā kārāpento vā’’ti vuttaṁ.",
  "atk-vin01a3:235_2": "Yadi pana karontena vā kārāpentena vāti vadeyya, byañjanaṁ vilomitaṁ bhaveyya, na hi kārāpento karonto nāma hoti, tasmā atthamattamevettha dassitanti veditabbaṁ.",
  "atk-vin01a3:236_0": "Attuddesanti ‘‘mayhaṁ esā’’ti evaṁ attā uddeso assāti attuddesā, taṁ attuddesaṁ.",
  "atk-vin01a3:236_1": "Yasmā pana yassā attā uddeso sā attano atthāya hoti, tasmā atthapariyāyaṁ dassento ‘‘attuddesanti attano atthāyā’’ti āha.",
  "atk-vin01a3:236_2": "Pamāṇikā kāretabbāti pamāṇayuttā kāretabbā.",
  "atk-vin01a3:236_3": "Tatridaṁ pamāṇanti tassā kuṭiyā idaṁ pamāṇaṁ.",
  "atk-vin01a3:236_4": "Sugatavidatthiyāti sugatavidatthi nāma idāni majjhimassa purisassa tisso vidatthiyo vaḍḍhakīhatthena diyaḍḍho hattho hoti.",
  "atk-vin01a3:236_5": "Bāhirimena mānenāti kuṭiyā bahikuṭṭamānena dvādasa vidatthiyo, minantena pana sabbapaṭhamaṁ dinno mahāmattikapariyanto na gahetabbo.",
  "atk-vin01a3:236_6": "Thusapiṇḍapariyantena minitabbaṁ.",
  "atk-vin01a3:236_7": "Thusapiṇḍassaupari setakammaṁ abbohārikaṁ.",
  "atk-vin01a3:236_8": "Sace thusapiṇḍena anatthiko mahāmattikāya eva niṭṭhāpeti, mahāmattikāva paricchedo.",
  "atk-vin01a3:237_0": "Tiriyanti vitthārato.",
  "atk-vin01a3:237_1": "Sattāti satta sugatavidatthiyo.",
  "atk-vin01a3:237_2": "Antarāti imassa pana ayaṁ niddeso , ‘‘abbhantarimena mānenā’’ti, kuṭṭassa bahi antaṁ aggahetvā abbhantarimena antena miniyamāne tiriyaṁ satta sugatavidatthiyo pamāṇanti vuttaṁ hoti.",
  "atk-vin01a3:238_0": "Yo pana lesaṁ oḍḍento yathāvuttappamāṇameva karissāmīti dīghato ekādasa vidatthiyo tiriyaṁ aṭṭha vidatthiyo, dīghato vā terasa vidatthiyo tiriyaṁ cha vidatthiyo kareyya, na vaṭṭati.",
  "atk-vin01a3:238_1": "Ekatobhāgena atikkantampi hi pamāṇaṁ atikkantameva hoti.",
  "atk-vin01a3:238_2": "Tiṭṭhatu vidatthi, kesaggamattampi dīghato vā hāpetvā tiriyaṁ tiriyato vā hāpetvā dīghaṁ vaḍḍhetuṁ na vaṭṭati, ko pana vādo ubhato vaḍḍhane?",
  "atk-vin01a3:238_3": "Vuttañhetaṁ –",
  "atk-vin01a3:238_4": "‘‘āyāmato vā vitthārato vā antamaso kesaggamattampi atikkamitvā karoti vā kārāpeti vā payoge dukkaṭa’’ntiādi (pārā. 353).",
  "atk-vin01a3:238_5": "Yathāvuttappamāṇā eva pana vaṭṭati.",
  "atk-vin01a3:238_6": "Yā pana dīghato saṭṭhihatthāpi hoti tiriyaṁ tihatthā vā ūnakacatuhatthā vā yattha pamāṇayutto mañco ito cito ca na parivattati, ayaṁ kuṭīti saṅkhyaṁ na gacchati, tasmā ayampi vaṭṭati.",
  "atk-vin01a3:238_7": "Mahāpaccariyaṁ pana pacchimakoṭiyā catuhatthavitthārā vuttā, tato heṭṭhā akuṭi.",
  "atk-vin01a3:238_8": "Pamāṇikāpi pana adesitavatthukā vā sārambhā vā aparikkamanā vā na vaṭṭati.",
  "atk-vin01a3:238_9": "Pamāṇikā desitavatthukā anārambhā saparikkamanāva vaṭṭati.",
  "atk-vin01a3:238_10": "Pamāṇato ūnatarampi catuhatthaṁ pañcahatthampi karontena desitavatthukāva kāretabbā.",
  "atk-vin01a3:238_11": "Pamāṇātikkantañca pana karonto lepapariyosāne garukaṁ āpattiṁ āpajjati.",
  "atk-vin01a3:239_0": "Tattha lepo ca alepo ca lepokāso ca alepokāso ca veditabbo.",
  "atk-vin01a3:239_1": "Seyyathidaṁ –",
  "atk-vin01a3:239_2": "lepoti dve lepā –",
  "atk-vin01a3:239_3": "mattikālepo ca sudhālepo ca.",
  "atk-vin01a3:239_4": "Ṭhapetvā pana ime dve lepe avaseso bhasmagomayādibhedo lepo, alepo.",
  "atk-vin01a3:239_5": "Sacepi kalalalepo hoti, alapo eva.",
  "atk-vin01a3:239_6": "Lepokāsoti bhittiyo ceva chadanañca, ṭhapetvā pana bhitticchadane avaseso thambhatulāpiṭṭhasaṅghāṭavātapānadhūmacchiddādi alepāraho okāso sabbopi alepokāsoti veditabbo.",
  "atk-vin01a3:240_0": "Bhikkhū abhinetabbā vatthudesanāyāti yasmiṁ ṭhāne kuṭiṁ kāretukāmo hoti, tattha vatthudesanatthāya bhikkhū netabbā.",
  "atk-vin01a3:240_1": "Tena kuṭikārakenātiādi pana yena vidhinā te bhikkhū abhinetabbā, tassa dassanatthaṁ vuttaṁ.",
  "atk-vin01a3:240_2": "Tattha kuṭivatthuṁ sodhetvāti na visamaṁ araññaṁ bhikkhū gahetvā gantabbaṁ , kuṭivatthuṁ pana paṭhamameva sodhetvā samatalaṁ sīmamaṇḍalasadisaṁ katvā pacchā saṅghaṁ upasaṅkamitvā yācitvā netabbāti dasseti.",
  "atk-vin01a3:240_3": "Evamassa vacanīyoti saṅgho evaṁ vattabbo assa.",
  "atk-vin01a3:240_4": "Parato pana ‘‘dutiyampi yācitabbā’’ti bhikkhū sandhāya bahuvacanaṁ vuttaṁ.",
  "atk-vin01a3:240_5": "No ce sabbo saṅgho ussahatīti sace sabbo saṅgho na icchati, sajjhāyamanasikārādīsu uyyuttā te te bhikkhū honti.",
  "atk-vin01a3:240_6": "Sārambhaṁ anārambhanti saupaddavaṁ anupaddavaṁ.",
  "atk-vin01a3:240_7": "Saparikkamanaṁ aparikkamananti saupacāraṁ anupacāraṁ.",
  "atk-vin01a3:241_0": "Pattakallanti patto kālo imassa olokanassāti pattakālaṁ, pattakālameva pattakallaṁ.",
  "atk-vin01a3:241_1": "Idañca vatthuṁolokanatthāya sammutikammaṁ anusāvanānayena oloketvāpi kātuṁ vaṭṭati.",
  "atk-vin01a3:241_2": "Parato pana vatthudesanākammaṁ yathāvuttāya eva ñattiyā ca anusāvanāya ca kātabbaṁ, oloketvā kātuṁ na vaṭṭati.",
  "atk-vin01a3:242_0": "353.Kipillikānanti rattakāḷapiṅgalādibhedānaṁ yāsaṁ kāsañci kipillikānaṁ.",
  "atk-vin01a3:242_1": "Kipīllakānantipi pāṭho.",
  "atk-vin01a3:242_2": "Āsayoti nibaddhavasanaṭṭhānaṁ, yathā ca kipillikānaṁ evaṁ upacikādīnampi nibaddhavasanaṭṭhānaṁyeva āsayo veditabbo.",
  "atk-vin01a3:242_3": "Yattha pana te gocaratthāya āgantvā gacchanti, sabbesampi tādiso sañcaraṇappadeso avārito, tasmā tattha apanetvā sodhetvā kātuṁ vaṭṭati.",
  "atk-vin01a3:242_4": "Imāni tāva cha ṭhānānisattānuddayāya paṭikkhittāni.",
  "atk-vin01a3:243_0": "Hatthīnaṁ vāti hatthīnaṁ pana nibaddhavasanaṭṭhānampi nibaddhagocaraṭṭhānampi na vaṭṭati, sīhādīnaṁ āsayo ca gocarāya pakkamantānaṁ nibaddhagamanamaggo ca na vaṭṭati.",
  "atk-vin01a3:243_1": "Etesaṁ gocarabhūmi na gahitā.",
  "atk-vin01a3:243_2": "Yesaṁ kesañcīti aññesampi vāḷānaṁ tiracchānagatānaṁ .",
  "atk-vin01a3:243_3": "Imāni satta ṭhānāni sappaṭibhayāni bhikkhūnaṁ ārogyatthāya paṭikkhittāni.",
  "atk-vin01a3:243_4": "Sesāni nānāupaddavehi saupaddavāni.",
  "atk-vin01a3:243_5": "Tattha pubbaṇṇanissitanti pubbaṇṇaṁ nissitaṁ sattannaṁ dhaññānaṁ viruhanakakhettasāmantā ṭhitaṁ.",
  "atk-vin01a3:243_6": "Eseva nayo aparaṇṇanissitādīsupi.",
  "atk-vin01a3:243_7": "Ettha pana abbhāghātanti kāraṇāgharaṁ verigharaṁ, corānaṁ māraṇatthāya katanti kurundiādīsu.",
  "atk-vin01a3:244_0": "Āghātananti dhammagandhikā vuccati.",
  "atk-vin01a3:244_1": "Susānanti mahāsusānaṁ.",
  "atk-vin01a3:244_2": "Saṁsaraṇanti anibbijjhagamanīyo gatapaccāgatamaggo vuccati.",
  "atk-vin01a3:244_3": "Sesaṁ uttānameva.",
  "atk-vin01a3:245_0": "Na sakkā hoti yathāyuttena sakaṭenāti dvīhi balibaddehi yuttena sakaṭena ekaṁ cakkaṁ nibbodakapatanaṭṭhāne ekaṁ bahi katvā āvijjituṁ na sakkā hoti.",
  "atk-vin01a3:245_1": "Kurundiyaṁ pana ‘‘catūhi yuttenā’’ti vuttaṁ.",
  "atk-vin01a3:245_2": "Samantā nisseṇiyā anuparigantunti nisseṇiyaṁ ṭhatvā gehaṁ chādentehi na sakkā hoti samantā nisseṇiyā āvijjituṁ.",
  "atk-vin01a3:245_3": "Iti evarūpe sārambhe ca aparikkamane ca ṭhāne na kāretabbā.",
  "atk-vin01a3:245_4": "Anārambhe pana saparikkamane kāretabbā, taṁ vuttapaṭipakkhanayena pāḷiyaṁ āgatameva.",
  "atk-vin01a3:246_0": "Puna saññācikā nāmāti evamādi ‘‘sārambhe ce bhikkhu vatthusmiṁ aparikkamane saññācikāya kuṭiṁ kāreyyā’’ti evaṁ vuttasaṁyācikādīnaṁ atthappakāsanatthaṁ vuttaṁ.",
  "atk-vin01a3:247_0": "Payoge dukkaṭanti evaṁ adesitavatthukaṁ vā pamāṇātikkantaṁ vā kuṭiṁ kāressāmīti araññato rukkhā haraṇatthāya vāsiṁ vā pharasuṁ vā niseti dukkaṭaṁ, araññaṁ pavisati dukkaṭaṁ, tattha allatiṇāni chindati dukkaṭena saddhiṁ pācittiyaṁ, sukkhāni chindati dukkaṭaṁ.",
  "atk-vin01a3:247_1": "Rukkhesupi eseva nayo.",
  "atk-vin01a3:247_2": "Bhūmiṁ sodheti khaṇati, paṁsuṁ uddharati, cināti;",
  "atk-vin01a3:247_3": "evaṁ yāva pācīraṁ bandhati tāva pubbapayogo nāma hoti.",
  "atk-vin01a3:247_4": "Tasmiṁ pubbapayoge sabbattha pācittiyaṭṭhāne dukkaṭena saddhiṁ pācittiyaṁ, dukkaṭaṭṭhāne dukkaṭaṁ, tato paṭṭhāya sahapayogo nāma.",
  "atk-vin01a3:247_5": "Tattha thambhehi kātabbāya thambhaṁ ussāpeti, dukkaṭaṁ.",
  "atk-vin01a3:247_6": "Iṭṭhakāhi cinitabbāya iṭṭhakaṁ ācināti, dukkaṭaṁ.",
  "atk-vin01a3:247_7": "Evaṁ yaṁ yaṁ upakaraṇaṁ yojeti, sabbattha payoge payoge dukkaṭaṁ.",
  "atk-vin01a3:247_8": "Tacchantassa hatthavāre hatthavāre tadatthāya gacchantassa pade pade dukkaṭaṁ.",
  "atk-vin01a3:247_9": "Evaṁ kataṁ pana dārukuṭṭikaṁ vā iṭṭhakakuṭṭikaṁ vā silākuṭṭikaṁ vā antamaso paṇṇasālampi sabhitticchadanaṁ limpissāmīti sudhāya vā mattikāya vā limpantassa payoge payoge yāva thullaccayaṁ na hoti, tāva dukkaṭaṁ.",
  "atk-vin01a3:247_10": "Etaṁ pana dukkaṭaṁ mahālepeneva vaṭṭati, setarattavaṇṇakaraṇe vā cittakamme vā anāpatti.",
  "atk-vin01a3:248_0": "Ekaṁ piṇḍaṁ anāgateti yo sabbapacchimo eko lepapiṇḍo, taṁ ekaṁ piṇḍaṁ asampatte kuṭikamme.",
  "atk-vin01a3:248_1": "Idaṁ vuttaṁ hoti, idāni dvīhi piṇḍehi niṭṭhānaṁ gamissatīti tesu paṭhamapiṇḍadāne thullaccayanti.",
  "atk-vin01a3:249_0": "Tasmiṁ piṇḍe āgateti yaṁ ekaṁ piṇḍaṁ anāgate kuṭikamme thullaccayaṁ hoti, tasmiṁ avasānapiṇḍe āgate dinne ṭhapite lepassa ghaṭitattā āpatti saṅghādisesassa.",
  "atk-vin01a3:249_1": "Evaṁ lempantassa ca antolepe vā antolepena saddhiṁ bhittiñca chadanañca ekābaddhaṁ katvā ghaṭite bahilepe vā bahilepena saddhiṁ ghaṭite saṅghādiseso.",
  "atk-vin01a3:249_2": "Sace pana dvārabaddhaṁ vā vātapānaṁ vā aṭṭhapetvāva mattikāya limpati, tasmiñca tassokāsaṁ puna vaḍḍhetvā vā avaḍḍhetvā vā ṭhapite lepo na ghaṭīyati rakkhati tāva, puna limpantassa pana ghaṭitamatte saṅghādiseso.",
  "atk-vin01a3:249_3": "Sace taṁ ṭhapiyamānaṁ paṭhamaṁ dinnalepena saddhiṁ nirantarameva hutvā tiṭṭhati, paṭhamameva saṅghādiseso.",
  "atk-vin01a3:249_4": "Upacikāmocanatthaṁ aṭṭhaṅgulamattena appattacchadanaṁ katvā bhittiṁ limpati, anāpatti.",
  "atk-vin01a3:249_5": "Upacikāmocanatthameva heṭṭhā pāsāṇakuṭṭaṁ katvā taṁ alimpitvā upari limpati, lepo na ghaṭiyati nāma, anāpattiyeva.",
  "atk-vin01a3:250_0": "Iṭṭhakakuṭṭikāya iṭṭhakāhiyeva vātapāne ca dhūmanettāni ca karoti, lepaghaṭaneneva āpatti.",
  "atk-vin01a3:250_1": "Paṇṇasālaṁ limpati, lepaghaṭaneneva āpatti.",
  "atk-vin01a3:250_2": "Tattha ālokatthāya aṭṭhaṅgulamattaṁ ṭhapetvā limpati, lepo na ghaṭīyati nāma, anāpattiyeva.",
  "atk-vin01a3:250_3": "Sace ‘‘vātapānaṁ laddhā ettha ṭhapessāmī’’ti karoti, vātapāne ṭhapite lepaghaṭanena āpatti.",
  "atk-vin01a3:250_4": "Sace mattikāya kuṭṭaṁ karoti, chadanalepena saddhiṁ ghaṭane āpatti.",
  "atk-vin01a3:250_5": "Eko ekapiṇḍāvasesaṁ katvā ṭhapeti, añño taṁ disvā ‘‘dukkataṁ ida’’nti vattasīsena limpati ubhinnampi anāpatti.",
  "atk-vin01a3:251_0": "354.Bhikkhu kuṭiṁ karotīti evamādīni chattiṁsa catukkāni āpattibhedadassanatthaṁ vuttāni, tattha sārambhāya dukkaṭaṁ, aparikkamanāya dukkaṭaṁ , pamāṇātikkantāya saṅghādiseso, adesitavatthukāya saṅghādiseso, etesaṁ vasena vomissakāpattiyo veditabbā.",
  "atk-vin01a3:252_0": "355.Āpatti dvinnaṁ saṅghādisesena dvinnaṁ dukkaṭānantiādīsu ca dvīhi saṅghādisesehi saddhiṁ dvinnaṁ dukkaṭānantiādinā nayena attho veditabbo.",
  "atk-vin01a3:253_0": "361.So ce vippakate āgacchatītiādīsu pana ayaṁ atthavinicchayo.",
  "atk-vin01a3:253_1": "Soti samādisitvā pakkantabhikkhu.",
  "atk-vin01a3:253_2": "Vippakateti aniṭṭhite kuṭikamme.",
  "atk-vin01a3:253_3": "Aññassa vā dātabbāti aññassa puggalassa vā saṅghassa vā cajitvā dātabbā.",
  "atk-vin01a3:253_4": "Bhinditvā vā puna kātabbāti kittakena bhinnā hoti, sace thambhā bhūmiyaṁ nikhātā, uddharitabbā.",
  "atk-vin01a3:253_5": "Sace pāsāṇānaṁ upari ṭhapitā, apanetabbā.",
  "atk-vin01a3:253_6": "Iṭṭhakacitāya yāva maṅgaliṭṭhakā tāva kuṭṭā apacinitabbā.",
  "atk-vin01a3:253_7": "Saṅkhepato bhūmisamaṁ katvā vināsitā bhinnā hoti, bhūmito upari caturaṅgulamattepi ṭhite abhinnāva.",
  "atk-vin01a3:253_8": "Sesaṁ sabbacatukkesu pākaṭameva.",
  "atk-vin01a3:253_9": "Na hettha aññaṁ kiñci atthi, yaṁ pāḷianusāreneva dubbiññeyyaṁ siyā.",
  "atk-vin01a3:254_0": "363.Attanā vippakatantiādīsu pana attanā āraddhaṁ kuṭiṁ.",
  "atk-vin01a3:254_1": "Attanā pariyosāpetīti mahāmattikāya vā thusamattikāya vā yāya kataṁ pariyositabhāvaṁ pāpetukāmo hoti, tāya avasānapiṇḍaṁ dento pariyosāpeti .",
  "atk-vin01a3:255_0": "Parehi pariyosāpetīti attanova atthāya parehi pariyosāpeti.",
  "atk-vin01a3:255_1": "Attanā vā hi vippakatā hotu parehi vā ubhayehi vā, taṁ ce attano atthāya attanā vā pariyosāpeti, parehi vā pariyosāpeti, attanā ca parehi cāti yuganaddhaṁ vā pariyosāpeti, saṅghādisesoyevāti ayamettha vinicchayo.",
  "atk-vin01a3:256_0": "Kurundiyaṁpana vuttaṁ –",
  "atk-vin01a3:256_1": "‘‘dve tayo bhikkhū ‘ekato vasissāmā’ti karonti, rakkhati tāva, avibhattattā anāpatti.",
  "atk-vin01a3:256_2": "‘Idaṁ ṭhānaṁ tava, idaṁ mamā’ti vibhajitvā karonti āpatti.",
  "atk-vin01a3:256_3": "Sāmaṇero ca bhikkhu ca ekato karonti, yāva avibhattā tāva rakkhati.",
  "atk-vin01a3:256_4": "Purimanayena vibhajitvā karonti, bhikkhussa āpattī’’ti.",
  "atk-vin01a3:257_0": "364.Anāpattileṇetiādīsu leṇaṁ mahantampi karontassa anāpatti.",
  "atk-vin01a3:257_1": "Na hettha lepo ghaṭīyati.",
  "atk-vin01a3:257_2": "Guhampi iṭṭhakāguhaṁ vā silāguhaṁ vā dāruguhaṁ vā bhūmiguhaṁ vā mahantampi karontassa anāpatti.",
  "atk-vin01a3:258_0": "Tiṇakuṭikāyāti sattabhūmikopi pāsādo tiṇapaṇṇacchadano ‘‘tiṇakuṭikā’’ti vuccati.",
  "atk-vin01a3:258_1": "Aṭṭhakathāsu pana kukkuṭacchikagehanti chadanaṁ daṇḍakehi jālabaddhaṁ katvā tiṇehi vā paṇṇehi vā chāditakuṭikāva vuttā, tattha anāpatti.",
  "atk-vin01a3:258_2": "Mahantampi tiṇacchadanagehaṁ kātuṁ vaṭṭati, ullittādibhāvo eva hi kuṭiyā lakkhaṇaṁ, so ca chadanameva sandhāya vuttoti veditabbo.",
  "atk-vin01a3:258_3": "Caṅkamanasālāyaṁ tiṇacuṇṇaṁ paripatati ‘‘anujānāmi, bhikkhave, ogumphetvā ullittāvalittaṁ kātu’’ntiādīni (cūḷava.",
  "atk-vin01a3:258_4": "260) cettha sādhakāni, tasmā ubhato pakkhaṁ vā kūṭabaddhaṁ vā vaṭṭaṁ vā caturassaṁ vā yaṁ ‘‘imaṁ etassa gehassa chadana’’nti chadanasaṅkhepena kataṁ hoti, tassa bhittilepena saddhiṁ lepe ghaṭite āpatti.",
  "atk-vin01a3:258_5": "Sace pana ullittāvalittacchadanassa gehassa leparakkhaṇatthaṁ upari tiṇena chādenti, ettāvatā tiṇakuṭi nāma na hoti.",
  "atk-vin01a3:258_6": "Kiṁ panettha adesitavatthukappamāṇātikkantapaccayāva anāpatti, udāhu sārambhaaparikkamanapaccayāpīti sabbatthāpi anāpatti.",
  "atk-vin01a3:258_7": "Tathā hi tādisaṁ kuṭiṁ sandhāya parivāre vuttaṁ –",
  "atk-vin01a3:259_0": "‘‘Bhikkhu saññācikāya kuṭiṁ karoti;",
  "atk-vin01a3:260_0": "Adesitavatthukaṁ pamāṇātikkantaṁ;",
  "atk-vin01a3:261_0": "Sārambhaṁ aparikkamanaṁ anāpatti;",
  "atk-vin01a3:262_0": "Pañhā mesā kusalehi cintitā’’ti. (pari. 479);",
  "atk-vin01a3:263_0": "Aññassatthāyāti kuṭilakkhaṇappattampi kuṭiṁ aññassa upajjhāyassa vā ācariyassa vā saṅghassa vā atthāya karontassa anāpatti.",
  "atk-vin01a3:263_1": "Yaṁ pana ‘‘āpatti kārukānaṁ tiṇṇaṁ dukkaṭāna’’ntiādi pāḷiyaṁ vuttaṁ, taṁ yathāsamādiṭṭhāya akaraṇapaccayā vuttaṁ.",
  "atk-vin01a3:264_0": "Vāsāgāraṁ ṭhapetvā sabbatthāti attano vasanatthāya agāraṁ ṭhapetvā aññaṁ uposathāgāraṁ vā jantāgharaṁ vā bhojanasālā vā aggisālā vā bhavissatīti kāreti, sabbattha anāpatti.",
  "atk-vin01a3:264_1": "Sacepissa hoti ‘‘uposathāgārañca bhavissati, ahañca vasissāmi jantāgharañca bhojanasālā ca aggisālā ca bhavissati, ahañca vasissāmī’’ti kāritepi ānāpattiyeva.",
  "atk-vin01a3:264_2": "Mahāpaccariyaṁ pana ‘‘anāpattī’’ti vatvā ‘‘attano vāsāgāratthāya karontasseva āpattī’’ti vuttaṁ.",
  "atk-vin01a3:264_3": "Ummattakassa ādikammikānañca āḷavakānaṁ bhikkhūnaṁ anāpatti.",
  "atk-vin01a3:265_0": "Samuṭṭhānādīsu chasamuṭṭhānaṁ kiriyañca kiriyākiriyañca, idañhi vatthuṁ desāpetvā pamāṇātikkantaṁ karoto kiriyato samuṭṭhāti, vatthuṁ adesāpetvā karoto kiriyākiriyato, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin01a3:266_0": "Kuṭikārasikkhāpadavaṇṇanā niṭṭhitā.",
  "atk-vin01a3:267_0": "7. Vihārakārasikkhāpadavaṇṇanā",
  "atk-vin01a3:268_0": "365.Tena samayenāti vihārakārasikkhāpadaṁ.",
  "atk-vin01a3:268_1": "Tattha kosambiyanti evaṁnāmake nagare.",
  "atk-vin01a3:268_2": "Ghositārāmeti ghositassa ārāme.",
  "atk-vin01a3:268_3": "Ghositanāmakena kira seṭṭhinā so kārito, tasmā ‘‘ghositārāmo’’ti vuccati.",
  "atk-vin01a3:268_4": "Channassāti bodhisattakāle upaṭṭhākachannassa.",
  "atk-vin01a3:268_5": "Vihāravatthuṁ, bhante, jānāhīti vihārassa patiṭṭhānaṭṭhānaṁ, bhante, jānāhi.",
  "atk-vin01a3:268_6": "Ettha ca vihāroti na sakalavihāro, eko āvāso, tenevāha –",
  "atk-vin01a3:268_7": "‘‘ayyassa vihāraṁ kārāpessāmī’’ti.",
  "atk-vin01a3:269_0": "Cetiyarukkhanti ettha cittīkataṭṭhena cetiyaṁ, pūjārahānaṁ devaṭṭhānānametaṁ adhivacanaṁ, ‘‘cetiya’’nti sammataṁ rukkhaṁ cetiyarukkhaṁ.",
  "atk-vin01a3:269_1": "Gāmena pūjitaṁ gāmassa vā pūjitanti gāmapūjitaṁ.",
  "atk-vin01a3:269_2": "Eseva nayo sesapadesupi.",
  "atk-vin01a3:269_3": "Apicettha janapadoti ekassa rañño rajje ekeko koṭṭhāso.",
  "atk-vin01a3:269_4": "Raṭṭhanti sakalarajjaṁ veditabbaṁ, sakalarajjampi hi kadāci kadāci tassa rukkhassa pūjaṁ karoti, tena vuttaṁ ‘‘raṭṭhapūjita’’nti.",
  "atk-vin01a3:269_5": "Ekindriyanti kāyindriyaṁ sandhāya vadanti.",
  "atk-vin01a3:269_6": "Jīvasaññinoti sattasaññino.",
  "atk-vin01a3:270_0": "366.Mahallakanti sassāmikabhāvena saṁyācikakuṭito mahantabhāvo etassa atthīti mahallako.",
  "atk-vin01a3:270_1": "Yasmā vā vatthuṁ desāpetvā pamāṇātikkamenapi kātuṁ vaṭṭati, tasmā pamāṇamahantatāyapi mahallako , taṁ mahallakaṁ.",
  "atk-vin01a3:270_2": "Yasmā panassa taṁ pamāṇamahattaṁ sassāmikattāva labbhati, tasmā tadatthadassanatthaṁ ‘‘mahallako nāma vihāro sassāmiko vuccatī’’ti padabhājanaṁ vuttaṁ.",
  "atk-vin01a3:270_3": "Sesaṁ sabbaṁ kuṭikārasikkhāpade vuttanayeneva veditabbaṁ saddhiṁ samuṭṭhānādīhi.",
  "atk-vin01a3:270_4": "Sassāmikabhāvamattameva hi ettha kiriyato samuṭṭhānābhāvo pamāṇaniyamābhāvo ca viseso, pamāṇaniyamābhāvā ca catukkapārihānīti.",
  "atk-vin01a3:271_0": "Vihārakārasikkhāpadavaṇṇanā niṭṭhitā.",
  "atk-vin01a3:272_0": "8. Paṭhamaduṭṭhadosasikkhāpadavaṇṇanā",
  "atk-vin01a3:273_0": "380.Tena samayena buddho bhagavāti duṭṭhadosasikkhāpadaṁ.",
  "atk-vin01a3:273_1": "Tattha veḷuvane kalandakanivāpeti veḷuvananti tassa uyyānassa nāmaṁ, taṁ kira veḷuhi ca parikkhittaṁ ahosi aṭṭhārasahatthena ca pākārena gopuraṭṭālakayuttaṁ nīlobhāsaṁ manoramaṁ tena ‘‘veḷuvana’’nti vuccati, kalandakānañcettha nivāpaṁ adaṁsu tena ‘‘kalandakanivāpa’’ti vuccati.",
  "atk-vin01a3:274_0": "Pubbe kira aññataro rājā tattha uyyānakīḷanatthaṁ āgato, surāmadena matto divāseyyaṁ supi, parijanopissa sutto rājāti pupphaphalādīhi palobhiyamāno ito cito ca pakkami.",
  "atk-vin01a3:274_1": "Atha surāgandhena aññatarasmā susirarukkhā kaṇhasappo nikkhamitvā rañño abhimukho āgacchati, taṁ disvā rukkhadevatā ‘‘rañño jīvitaṁ dassāmī’’ti kāḷakavesena āgantvā kaṇṇamūle saddamakāsi, rājā paṭibujjhi, kaṇhasappo nivatto, so taṁ disvā ‘‘imāya kāḷakāya mama jīvitaṁ dinna’’nti kāḷakānaṁ tattha nivāpaṁ paṭṭhapesi, abhayaghosanañca ghosāpesi , tasmā taṁ tatopabhuti kalandakanivāpanti saṅkhyaṁ gataṁ.",
  "atk-vin01a3:274_2": "Kalandakāti hi kāḷakānaṁ etaṁ nāmaṁ.",
  "atk-vin01a3:275_0": "Dabboti tassa therassa nāmaṁ.",
  "atk-vin01a3:275_1": "Mallaputtoti mallarājassa putto.",
  "atk-vin01a3:275_2": "Jātiyā sattavassena arahattaṁ sacchikatanti thero kira sattavassikova saṁvegaṁ labhitvā pabbajito khuraggeyeva arahattaṁ pāpuṇīti veditabbo.",
  "atk-vin01a3:275_3": "Yaṁkiñci sāvakena pattabbaṁ sabbaṁ tena anuppattanti sāvakena pattabbaṁ nāma tisso vijjā, catasso paṭisambhidā, cha abhiññā, nava lokuttaradhammāti idaṁ guṇajātaṁ, taṁ sabbaṁ tena anuppattaṁ hoti.",
  "atk-vin01a3:275_4": "Natthi cassa kiñci uttari karaṇīyanti catūsu saccesu, catūhi maggehi, soḷasavidhassa kiccassa katattā idānissa kiñci uttari karaṇīyaṁ natthi.",
  "atk-vin01a3:275_5": "Katassa vā paticayoti tasseva katassa kiccassa puna vaḍḍhanampi natthi, dhotassa viya vatthassa paṭidhovanaṁ pisitassa viya gandhassa paṭipisanaṁ, pupphitassa viya ca pupphassa paṭipupphananti.",
  "atk-vin01a3:275_6": "Rahogatassāti rahasi gatassa.",
  "atk-vin01a3:275_7": "Paṭisallīnassāti tato tato paṭikkamitvā sallīnassa, ekībhāvaṁ gatassāti vuttaṁ hoti.",
  "atk-vin01a3:276_0": "Atha kho āyasmato dabbassa mallaputtassa etadahosi –",
  "atk-vin01a3:276_1": "‘‘yannūnāhaṁ saṅghassa senāsanañca paññapeyyaṁ bhattāni ca uddiseyya’’nti thero kira attano katakiccabhāvaṁ disvā ‘‘ahaṁ imaṁ antimasarīraṁ dhāremi, tañca kho vātamukhe ṭhita padīpo viya aniccatāmukhe ṭhitaṁ, nacirasseva nibbāyanadhammaṁ yāva na nibbāyati tāva kinnu kho ahaṁ saṅghassa veyyāvaccaṁ kareyya’’nti cintento iti paṭisañcikkhati –",
  "atk-vin01a3:276_2": "‘‘tiroraṭṭhesu bahū kulaputtā bhagavantaṁ adisvāva pabbajanti, te bhagavantaṁ ‘passissāma ceva vandissāma cā’ti dūratopi āgacchanti, tatra yesaṁ senāsanaṁ nappahoti, te silāpaṭṭakepi seyyaṁ kappenti.",
  "atk-vin01a3:276_3": "Pahomi kho panāhaṁ attano ānubhāvena tesaṁ kulaputtānaṁ icchāvasena pāsādavihāraaḍḍhayogādīni mañcapīṭhakattharaṇādīni ca senāsenāni nimminitvā dātuṁ.",
  "atk-vin01a3:276_4": "Punadivase cettha ekacce ativiya kilantarūpā honti, te gāravena bhikkhūnaṁ purato ṭhatvā bhattānipi na uddisāpenti, ahaṁ kho pana nesaṁ bhattānipi uddisituṁ pahomī’’ti.",
  "atk-vin01a3:276_5": "Iti paṭisañcikkhantassa ‘‘atha kho āyasmato dabbassa mallaputtassa etadahosi –",
  "atk-vin01a3:276_6": "‘yannūnāhaṁ saṅghassa senāsanañca paññapeyyaṁ bhattāni ca uddiseyya’’nti.",
  "atk-vin01a3:277_0": "Nanu ca imāni dve ṭhānāni bhassārāmatādimanuyuttassa yuttāni, ayañca khīṇāsavo nippapañcārāmo, imassa kasmā imāni paṭibhaṁsūti?",
  "atk-vin01a3:277_1": "Pubbapatthanāya coditattā.",
  "atk-vin01a3:277_2": "Sabbabuddhānaṁ kira imaṁ ṭhānantaraṁ pattā sāvakā hontiyeva.",
  "atk-vin01a3:277_3": "Ayañca padumuttarassa bhagavato kāle aññatarasmiṁ kule paccājāto imaṁ ṭhānantaraṁ pattassa bhikkhuno ānubhāvaṁ disvā aṭṭhasaṭṭhiyā bhikkhusatasahassehi saddhiṁ bhagavantaṁ satta divasāni nimantetvā mahādānaṁ datvā pādamūle nipajjitvā ‘‘anāgate tumhādisassa buddhassa uppannakāle ahampi itthannāmo tumhākaṁ sāvako viya senāsanapaññāpako ca bhattuddesako ca assa’’nti patthanaṁ akāsi.",
  "atk-vin01a3:277_4": "Bhagavā anāgataṁsañāṇaṁ pesetvā addasa, disvā ca ito kappasatasahassassa accayena gotamo nāma buddho uppajjissati, tadā tvaṁ dabbo nāma mallaputto hutvā jātiyā sattavasso nikkhamma pabbajitvā arahattaṁ sacchikarissasi, imañca ṭhānantaraṁ lacchasī’’ti byākāsi.",
  "atk-vin01a3:277_5": "So tatopabhuti dānasīlādīni pūrayamāno devamanussasampattiṁ anubhavitvā amhākaṁ bhagavato kāle tena bhagavatā byākatasadisameva arahattaṁ sacchākāsi.",
  "atk-vin01a3:277_6": "Athassa rahogatassa ‘‘kinnu kho ahaṁ saṅghassa veyyāvaccaṁ kareyya’’nti cintayato tāya pubbapatthanāya coditattā imāni dve ṭhānāni paṭibhaṁsūti.",
  "atk-vin01a3:278_0": "Athassa etadahosi –",
  "atk-vin01a3:278_1": "‘‘ahaṁ kho anissarosmi attani, satthārā saddhiṁ ekaṭṭhāne vasāmi, sace maṁ bhagavā anujānissati , imāni dve ṭhānāni samādiyissāmī’’ti bhagavato santikaṁ agamāsi.",
  "atk-vin01a3:278_2": "Tena vuttaṁ –",
  "atk-vin01a3:278_3": "‘‘atha kho āyasmā dabbo mallaputto…pe…",
  "atk-vin01a3:278_4": "bhattāni ca uddisitu’’nti.",
  "atk-vin01a3:278_5": "Atha naṁ bhagavā ‘‘sādhu sādhu dabbā’’ti sampahaṁsetvā yasmā arahati evarūpo agatigamanaparibāhiro bhikkhu imāni dve ṭhānāni vicāretuṁ, tasmā ‘‘tena hi tvaṁ dabba saṅghassa senāsanañca paññapehi bhattāni ca uddisā’’ti āha.",
  "atk-vin01a3:278_6": "Bhagavato paccassosīti bhagavato vacanaṁ patiassosi abhimukho assosi, sampaṭicchīti vuttaṁ hoti.",
  "atk-vin01a3:279_0": "Paṭhamaṁ dabbo yācitabboti kasmā bhagavā yācāpeti?",
  "atk-vin01a3:279_1": "Garahamocanatthaṁ.",
  "atk-vin01a3:279_2": "Passati hi bhagavā ‘‘anāgate dabbassa imaṁ ṭhānaṁ nissāya mettiyabhumajakānaṁ vasena mahāupaddavo uppajjissati, tatra keci garahissanti ‘ayaṁ tuṇhībhūto attano kammaṁ akatvā kasmā īdisaṁ ṭhānaṁ vicāretī’ti.",
  "atk-vin01a3:279_3": "Tato aññe vakkhanti ‘ko imassa doso eteheva yācitvā ṭhapito’ti evaṁ garahato muccissatī’’ti.",
  "atk-vin01a3:279_4": "Evaṁ garahamocanatthaṁ yācāpetvāpi puna yasmā asammate bhikkhusmiṁ saṅghamajjhe kiñci kathayamāne khiyyanadhammo uppajjati ‘‘ayaṁ kasmā saṅghamajjhe uccāsaddaṁ karoti, issariyaṁ dassetī’’ti.",
  "atk-vin01a3:279_5": "Sammate pana kathente ‘‘māyasmanto kiñci avacuttha, sammato ayaṁ, kathetu yathāsukha’’nti vattāro bhavanti.",
  "atk-vin01a3:279_6": "Asammatañca abhūtena abbhācikkhantassa lahukā āpatti hoti dukkaṭamattā.",
  "atk-vin01a3:279_7": "Sammataṁ pana abbhācikkhato garukatarā pācittiyāpatti hoti.",
  "atk-vin01a3:279_8": "Atha sammato bhikkhu āpattiyā garukabhāvena verīhipi duppadhaṁsiyataro hoti, tasmā taṁ āyasmantaṁ sammannāpetuṁ ‘‘byattena bhikkhunā’’tiādimāha.",
  "atk-vin01a3:279_9": "Kiṁ pana dve sammutiyo ekassa dātuṁ vaṭṭantīti?",
  "atk-vin01a3:279_10": "Na kevalaṁ dve, sace pahoti, terasāpi dātuṁ vaṭṭanti.",
  "atk-vin01a3:279_11": "Appahontānaṁ pana ekāpi dvinnaṁ vā tiṇṇaṁ vā dātuṁ vaṭṭati.",
  "atk-vin01a3:280_0": "382.Sabhāgānanti guṇasabhāgānaṁ, na mittasanthavasabhāgānaṁ.",
  "atk-vin01a3:280_1": "Tenevāha ‘‘ye te bhikkhū suttantikā tesaṁ ekajjha’’ntiādi .",
  "atk-vin01a3:280_2": "Yāvatikā hi suttantikā honti, te uccinitvā ekato tesaṁ anurūpameva senāsanaṁ paññapeti;",
  "atk-vin01a3:280_3": "evaṁ sesānaṁ.",
  "atk-vin01a3:280_4": "Kāyadaḷhībahulāti kāyassa daḷhībhāvakaraṇabahulā, kāyaposanabahulāti attho.",
  "atk-vin01a3:280_5": "Imāyapime āyasmanto ratiyāti imāya saggamaggassa tiracchānabhūtāya tiracchānakathāratiyā.",
  "atk-vin01a3:280_6": "Acchissantīti viharissanti.",
  "atk-vin01a3:281_0": "Tejodhātuṁ samāpajjitvā tenevālokenāti tejokasiṇacatutthajjhānaṁ samāpajjitvā vuṭṭhāya abhiññāñāṇena aṅgulijalanaṁ adhiṭṭhāya teneva tejodhātusamāpattijanitena aṅgulijālālokenāti attho.",
  "atk-vin01a3:281_1": "Ayaṁ pana therassa ānubhāvo nacirasseva sakalajambudīpe pākaṭo ahosi, taṁ sutvā iddhipāṭihāriyaṁ daṭṭhukāmā apisu bhikkhū sañcicca vikāle āgacchanti.",
  "atk-vin01a3:281_2": "Te sañcicca dūre apadisantīti jānantāva dūre apadisanti. Kathaṁ?",
  "atk-vin01a3:281_3": "‘‘Amhākaṁ āvuso dabba gijjhakūṭe’’ti iminā nayena.",
  "atk-vin01a3:282_0": "Aṅguliyā jalamānāya purato purato gacchatīti sace eko bhikkhu hoti, sayameva gacchati.",
  "atk-vin01a3:282_1": "Sace bahū honti, bahū attabhāve nimmināti.",
  "atk-vin01a3:282_2": "Sabbe attanā sadisā eva senāsanaṁ paññapenti.",
  "atk-vin01a3:283_0": "Ayaṁ mañcotiādīsu pana there ‘‘ayaṁ mañco’’ti vadante nimmitāpi attano attano gatagataṭṭhāne ‘‘ayaṁ mañco’’ti vadanti;",
  "atk-vin01a3:283_1": "evaṁ sabbapadesu.",
  "atk-vin01a3:283_2": "Ayañhi nimmitānaṁ dhammatā –",
  "atk-vin01a3:284_0": "‘‘Ekasmiṁ bhāsamānasmiṁ, sabbe bhāsanti nimmitā;",
  "atk-vin01a3:285_0": "Ekasmiṁ tuṇhimāsīne, sabbe tuṇhī bhavanti te’’ti.",
  "atk-vin01a3:286_0": "Yasmiṁ pana vihāre mañcapīṭhādīni na paripūranti, tasmiṁ attano ānubhāvena pūrenti.",
  "atk-vin01a3:286_1": "Tena nimmitānaṁ avatthukavacanaṁ na hoti.",
  "atk-vin01a3:287_0": "Senāsanaṁpaññapetvā punadeva veḷuvanaṁ paccāgacchatīti tehi saddhiṁ janapadakathaṁ kathento na nisīdati, attano vasanaṭṭhānameva paccāgacchati.",
  "atk-vin01a3:288_0": "383.Mettiyabhūmajakāti mettiyo ceva bhūmajako ca, chabbaggiyānaṁ aggapurisā ete.",
  "atk-vin01a3:288_1": "Lāmakāni ca bhattānīti senāsanāni tāva navakānaṁ lāmakāni pāpuṇantīti anacchariyametaṁ.",
  "atk-vin01a3:288_2": "Bhattāni pana salākāyo pacchiyaṁ vā cīvarabhoge vā pakkhipitvā āloḷetvā ekamekaṁ uddharitvā paññāpenti, tānipi tesaṁ mandapuñatāya lāmakāni sabbapacchimāneva pāpuṇanti.",
  "atk-vin01a3:288_3": "Yampi ekacārikabhattaṁ hoti, tampi etesaṁ pattadivase lāmakaṁ vā hoti, ete vā disvāva paṇītaṁ adatvā lāmakameva denti.",
  "atk-vin01a3:289_0": "Abhisaṅkhārikanti nānāsambhārehi abhisaṅkharitvā kataṁ susajjitaṁ, susampāditanti attho.",
  "atk-vin01a3:289_1": "Kaṇājakanti sakuṇḍakabhattaṁ.",
  "atk-vin01a3:289_2": "Bilaṅgadutiyanti kañjikadutiyaṁ.",
  "atk-vin01a3:290_0": "Kalyāṇabhattikoti kalyāṇaṁ sundaraṁ ativiya paṇītaṁ bhattamassāti kalyāṇabhattiko, paṇītadāyakattā bhatteneva paññāto.",
  "atk-vin01a3:290_1": "Catukkabhattaṁ detīti cattāri bhattāni deti, taddhitavohārena pana ‘‘catukkabhatta’’nti vuttaṁ.",
  "atk-vin01a3:290_2": "Upatiṭṭhitvā parivisatīti sabbakammante vissajjetvā mahantaṁ pūjāsakkāraṁ katvā samīpe ṭhatvā parivisati.",
  "atk-vin01a3:290_3": "Odanena pucchantīti odanahatthā upasaṅkamitvā ‘‘kiṁ bhante odanaṁ demā’’ti pucchanti, evaṁ karaṇattheyeva karaṇavacanaṁ hoti.",
  "atk-vin01a3:290_4": "Esa nayo sūpādīsu.",
  "atk-vin01a3:291_0": "Svātanāyāti sve bhavo bhattaparibhogo svātano tassatthāya, svātanāya sve kattabbassa bhattaparibhogassatthāyāti vuttaṁ hoti.",
  "atk-vin01a3:291_1": "Uddiṭṭhaṁ hotīti pāpetvā dinnaṁ hoti.",
  "atk-vin01a3:291_2": "Mettiyabhūmajakānaṁ kho gahapatīti idaṁ thero asamannāharitvā āha.",
  "atk-vin01a3:291_3": "Evaṁbalavatī hi tesaṁ mandapuññatā, yaṁ sativepullappattānampi asamannāhāro hoti.",
  "atk-vin01a3:291_4": "Ye jeti ettha jeti dāsiṁ ālapati.",
  "atk-vin01a3:292_0": "Hiyyo kho āvuso amhākanti rattiṁ sammantayamānā atītaṁ divasabhāgaṁ sandhāya ‘‘hiyyo’’ti vadanti.",
  "atk-vin01a3:292_1": "Na cittarūpanti na cittānurūpaṁ, yathā pubbe yattakaṁ icchanti, tattakaṁ supanti, na evaṁ supiṁsu, appakameva supiṁsūti vuttaṁ hoti.",
  "atk-vin01a3:293_0": "Bahārāmakoṭṭhaketi veḷuvanavihārassa bahidvārakoṭṭhake.",
  "atk-vin01a3:293_1": "Pattakkhandhāti patitakkhandhā khandhaṭṭhikaṁ nāmetvā nisinnā.",
  "atk-vin01a3:293_2": "Pajjhāyantāti padhūpāyantā.",
  "atk-vin01a3:294_0": "Yato nivātaṁtato savātanti yattha nivātaṁ appakopi vāto natthi, tattha mahāvāto uṭṭhitoti adhippāyo.",
  "atk-vin01a3:294_1": "Udakaṁ maññe ādittanti udakaṁ viya ādittaṁ.",
  "atk-vin01a3:295_0": "384.Sarasi tvaṁ dabba evarūpaṁ kattāti tvaṁ dabba evarūpaṁ kattā sarasi.",
  "atk-vin01a3:295_1": "Atha vā sarasi tvaṁ dabba evarūpaṁ yathāyaṁ bhikkhunī āha, kattā dhāsi evarūpaṁ, yathāyaṁ bhikkhunī āhāti evaṁ yojetvāpettha attho daṭṭhabbo.",
  "atk-vin01a3:295_2": "Ye pana ‘‘katvā’’ti paṭhanti tesaṁ ujukameva.",
  "atk-vin01a3:296_0": "Yathā maṁ bhante bhagavā jānātīti thero kiṁ dasseti.",
  "atk-vin01a3:296_1": "Bhagavā bhante sabbaññū, ahañca khīṇāsavo, natthi mayhaṁ vatthupaṭisevanā, taṁ maṁ bhagavā jānāti, tatrāhaṁ kiṁ vakkhāmi, yathā maṁ bhagavā jānāti tathevāhaṁ daṭṭhabboti.",
  "atk-vin01a3:297_0": "Na kho dabba dabbā evaṁ nibbeṭhentīti ettha na kho dabba paṇḍitā yathā tvaṁ parappaccayena nibbeṭhesi, evaṁ nibbeṭhenti;",
  "atk-vin01a3:297_1": "api ca kho yadeva sāmaṁ ñātaṁ tena nibbeṭhentīti evamattho daṭṭhabbo.",
  "atk-vin01a3:297_2": "Sace tayā kataṁ katanti iminā kiṁ dasseti?",
  "atk-vin01a3:297_3": "Na hi sakkā parisabalena vā pakkhupatthambhena vā akārako kārako kātuṁ, kārako vā akārako kātuṁ, tasmā yaṁ sayaṁ kataṁ vā akataṁ vā tadeva vattabbanti dasseti.",
  "atk-vin01a3:297_4": "Kasmā pana bhagavā jānantopi ‘‘ahaṁ jānāmi, khīṇāsavo tvaṁ;",
  "atk-vin01a3:297_5": "natthi tuyhaṁ doso, ayaṁ bhikkhunī musāvādinī’’ti nāvocāti?",
  "atk-vin01a3:297_6": "Parānuddayatāya.",
  "atk-vin01a3:297_7": "Sace hi bhagavā yaṁ yaṁ jānāti taṁ taṁ vadeyya, aññena pārājikaṁ āpannena puṭṭhena ‘‘ahaṁ jānāmi tvaṁ pārājiko’’ti vattabbaṁ bhaveyya, tato so puggalo ‘‘ayaṁ pubbe dabbaṁ mallaputtaṁ suddhaṁ katvā idāni maṁ asuddhaṁ karoti;",
  "atk-vin01a3:297_8": "kassa dāni kiṁ vadāmi, yatra satthāpi sāvakesu chandāgatiṁ gacchati;",
  "atk-vin01a3:297_9": "kuto imassa sabbaññubhāvo’’ti āghātaṁ bandhitvā apāyūpago bhaveyya, tasmā bhagavā imāya parānuddayatāya jānantopi nāvoca.",
  "atk-vin01a3:298_0": "Kiñca bhiyyo upavādaparivajjanatopi nāvoca.",
  "atk-vin01a3:298_1": "Yadi hi bhagavā evaṁ vadeyya, evaṁ upavādo bhaveyya ‘‘dabbassa mallaputtassa vuṭṭhānaṁ nāma bhāriyaṁ, sammāsambuddhaṁ pana sakkhiṁ labhitvā vuṭṭhito’’ti.",
  "atk-vin01a3:298_2": "Idañca vuṭṭhānalakkhaṇaṁ maññamānā ‘‘buddhakālepi sakkhinā suddhi vā asuddhi vā hoti mayaṁ jānāma, ayaṁ puggalo asuddho’’ti evaṁ pāpabhikkhū lajjimpi vināseyyunti.",
  "atk-vin01a3:298_3": "Apica anāgatepi bhikkhū otiṇṇe vatthusmiṁ codetvā sāretvā ‘‘sace tayā kataṁ, ‘kata’nti vadehī’’ti lajjīnaṁ paṭiññaṁ gahetvā kammaṁ karissantīti vinayalakkhaṇe tantiṁ ṭhapento ‘‘ahaṁ jānāmī’’ti avatvāva ‘‘sace tayā kataṁ, ‘kata’nti vadehī’’ti āha.",
  "atk-vin01a3:299_0": "Nābhijānāmi supinantenapi methunaṁ dhammaṁ paṭisevitāti supinantenapi methunaṁ dhammaṁ na abhijānāmi, na paṭisevitā ahanti vuttaṁ hoti.",
  "atk-vin01a3:299_1": "Atha vā paṭisevitā hutvā supinantenapi methunaṁ dhammaṁ na jānāmīti vuttaṁ hoti.",
  "atk-vin01a3:299_2": "Ye pana ‘‘paṭisevitvā’’ti paṭhanti tesaṁ ujukameva.",
  "atk-vin01a3:299_3": "Pageva jāgaroti jāgaranto pana paṭhamaṁyeva na jānāmīti.",
  "atk-vin01a3:300_0": "Tena hi bhikkhave mettiyaṁ bhikkhuniṁ nāsethāti yasmā dabbassa ca imissā ca vacanaṁ na ghaṭīyati tasmā mettiyaṁ bhikkhuniṁ nāsethāti vuttaṁ hoti.",
  "atk-vin01a3:301_0": "Tattha tisso nāsanā –",
  "atk-vin01a3:301_1": "liṅganāsanā, saṁvāsanāsanā, daṇḍakammanāsanāti.",
  "atk-vin01a3:301_2": "Tāsu ‘‘dūsako nāsetabbo’’ti (pārā.",
  "atk-vin01a3:301_3": "66) ayaṁ ‘‘liṅganāsanā’’.",
  "atk-vin01a3:301_4": "Āpattiyā adassane vā appaṭikamme vā pāpikāya diṭṭhiyā appaṭinissagge vā ukkhepanīyakammaṁ karonti, ayaṁ ‘‘saṁvāsanāsanā’’.",
  "atk-vin01a3:301_5": "‘‘Cara pire vinassā’’ti (pāci.",
  "atk-vin01a3:301_6": "429) daṇḍakammaṁ karonti, ayaṁ ‘‘daṇḍakammanāsanā’’.",
  "atk-vin01a3:301_7": "Idha pana liṅganāsanaṁ sandhāyāha –",
  "atk-vin01a3:301_8": "‘‘mettiyaṁ bhikkhuniṁ nāsethā’’ti.",
  "atk-vin01a3:302_0": "Ime ca bhikkhū anuyuñjathāti iminā imaṁ dīpeti ‘‘ayaṁ bhikkhunī attano dhammatāya akārikā addhā aññehi uyyojitā, tasmā yehi uyyojitā ime bhikkhū anuyuñjatha gavesatha jānāthā’’ti.",
  "atk-vin01a3:303_0": "Kiṁ pana bhagavatā mettiyā bhikkhunī paṭiññāya nāsitā appaṭiññāya nāsitāti, kiñcettha yadi tāva paṭiññāya nāsitā, thero kārako hoti sadoso?",
  "atk-vin01a3:303_1": "Atha appaṭiññāya, thero akārako hoti niddoso.",
  "atk-vin01a3:304_0": "Bhātiyarājakālepi mahāvihāravāsīnañca abhayagirivāsīnañca therānaṁ imasmiṁyeva pade vivādo ahosi.",
  "atk-vin01a3:304_1": "Abhayagirivāsinopi attano suttaṁ vatvā ‘‘tumhākaṁ vāde thero kārako hotī’’ti vadanti.",
  "atk-vin01a3:304_2": "Mahāvihāravāsinopi attano suttaṁ vatvā ‘‘tumhākaṁ vāde thero kārako hotī’’ti vadanti.",
  "atk-vin01a3:304_3": "Pañho na chijjati.",
  "atk-vin01a3:304_4": "Rājā sutvā there sannipātetvā dīghakārāyanaṁ nāma brāhmaṇajātiyaṁ amaccaṁ ‘‘therānaṁ kathaṁ suṇāhī’’ti āṇāpesi.",
  "atk-vin01a3:304_5": "Amacco kira paṇḍito bhāsantarakusalo so āha –",
  "atk-vin01a3:304_6": "‘‘vadantu tāva therā sutta’’nti.",
  "atk-vin01a3:304_7": "Tato abhayagiritherā attano suttaṁ vadiṁsu –",
  "atk-vin01a3:304_8": "‘‘tena hi, bhikkhave, mettiyaṁ bhikkhuniṁ sakāya paṭiññāya nāsethā’’ti.",
  "atk-vin01a3:304_9": "Amacco ‘‘bhante, tumhākaṁ vāde thero kārako hoti sadoso’’ti āha.",
  "atk-vin01a3:304_10": "Mahāvihāravāsinopi attano suttaṁ vadiṁsu –",
  "atk-vin01a3:304_11": "‘‘tena hi, bhikkhave, mettiyaṁ bhikkhuniṁ nāsethā’’ti.",
  "atk-vin01a3:304_12": "Amacco ‘‘bhante, tumhākaṁ vāde thero akārako hoti niddoso’’ti āha.",
  "atk-vin01a3:304_13": "Kiṁ panettha yuttaṁ?",
  "atk-vin01a3:304_14": "Yaṁ pacchā vuttaṁ vicāritañhetaṁ aṭṭhakathācariyehi, bhikkhu bhikkhuṁ amūlakena antimavatthunā anuddhaṁseti, saṅghādiseso;",
  "atk-vin01a3:304_15": "bhikkhuniṁ anuddhaṁseti, dukkaṭaṁ.",
  "atk-vin01a3:304_16": "Kurundiyaṁ pana ‘‘musāvāde pācittiya’’nti vuttaṁ.",
  "atk-vin01a3:305_0": "Tatrāyaṁ vicāraṇā, purimanaye tāva anuddhaṁsanādhippāyattā dukkaṭameva yujjati.",
  "atk-vin01a3:305_1": "Yathā satipi musāvāde bhikkhuno bhikkhusmiṁ saṅghādiseso, satipi ca musāvāde asuddhaṁ suddhadiṭṭhino akkosādhippāyena vadantassa omasavādeneva pācittiyaṁ, na sampajānamusāvādena;",
  "atk-vin01a3:305_2": "evaṁ idhāpi anuddhaṁsanādhippāyattā sampajānamusāvāde pācittiyaṁ na yujjati, dukkaṭameva yuttaṁ.",
  "atk-vin01a3:305_3": "Pacchimanayepi musāvādattā pācittiyameva yujjati, vacanappamāṇato hi anuddhaṁsanādhippāyena bhikkhussa bhikkhusmiṁ saṅghādiseso.",
  "atk-vin01a3:305_4": "Akkosādhippāyassa ca omasavādo.",
  "atk-vin01a3:305_5": "Bhikkhussa pana bhikkhuniyā dukkaṭantivacanaṁ natthi, sampajānamusāvāde pācittiyanti vacanamatthi, tasmā pācittiyameva yujjati.",
  "atk-vin01a3:306_0": "Tatra pana idaṁ upaparikkhitabbaṁ –",
  "atk-vin01a3:306_1": "‘‘anuddhaṁsanādhippāye asati pācittiyaṁ, tasmiṁ sati kena bhavitabba’’nti?",
  "atk-vin01a3:306_2": "Tatra yasmā musā bhaṇantassa pācittiye siddhepi amūlakena saṅghādisesena anuddhaṁsane visuṁ pācittiyaṁ vuttaṁ, tasmā anuddhaṁsanādhippāye sati sampajānamusāvāde pācittiyassa okāso na dissati, na ca sakkā anuddhaṁsentassa anāpattiyā bhavitunti purimanayovettha parisuddhataro khāyati.",
  "atk-vin01a3:306_3": "Tathā bhikkhunī bhikkhuniṁ amūlakena antimavatthunā anuddhaṁseti saṅghādiseso, bhikkhuṁ anuddhaṁseti dukkaṭaṁ, tatra saṅghādiseso vuṭṭhānagāmī dukkaṭaṁ, desanāgāmī etehi nāsanā natthi.",
  "atk-vin01a3:306_4": "Yasmā pana sā pakatiyāva dussīlā pāpabhikkhunī idāni ca sayameva ‘‘dussīlāmhī’’ti vadati tasmā naṁ bhagavā asuddhattāyeva nāsesīti.",
  "atk-vin01a3:307_0": "Athakho mettiyabhūmajakāti evaṁ ‘‘mettiyaṁ bhikkhuniṁ nāsetha, ime ca bhikkhū anuyuñjathā’’ti vatvā uṭṭhāyāsanā vihāraṁ paviṭṭhe bhagavati tehi bhikkhūhi ‘‘detha dāni imissā setakānī’’ti nāsiyamānaṁ taṁ bhikkhuniṁ disvā te bhikkhū taṁ mocetukāmatāya attano aparādhaṁ āvikariṁsu, etamatthaṁ dassetuṁ ‘‘atha kho mettiyabhūmajakā’’tiādi vuttaṁ.",
  "atk-vin01a3:308_0": "385-6.Duṭṭho dosoti dūsito ceva dūsako ca.",
  "atk-vin01a3:308_1": "Uppanne hi dose puggalo tena dosena dūsito hoti pakatibhāvaṁ jahāpito, tasmā ‘‘duṭṭho’’ti vuccati.",
  "atk-vin01a3:308_2": "Parañca dūseti vināseti, tasmā ‘‘doso’’ti vuccati.",
  "atk-vin01a3:308_3": "Iti ‘‘duṭṭho doso’’ti ekassevetaṁ puggalassa ākāranānattena nidassanaṁ, tena vuttaṁ ‘‘duṭṭho dosoti dūsito ceva dūsako cā’’ti tattha saddalakkhaṇaṁ pariyesitabbaṁ.",
  "atk-vin01a3:308_4": "Yasmā pana so ‘‘duṭṭho doso’’ti saṅkhyaṁ gato paṭighasamaṅgīpuggalo kupitādibhāve ṭhitova hoti, tenassa padabhājane ‘‘kupito’’tiādi vuttaṁ.",
  "atk-vin01a3:308_5": "Tattha kupitoti kuppabhāvaṁ pakatito cavanabhāvaṁ patto.",
  "atk-vin01a3:308_6": "Anattamanoti na sakamano attano vase aṭṭhitacitto;",
  "atk-vin01a3:308_7": "apica pītisukhehi na attamano na attacittoti anattamano.",
  "atk-vin01a3:308_8": "Anabhiraddhoti na sukhito na vā pasāditoti anabhiraddho.",
  "atk-vin01a3:308_9": "Paṭighena āhataṁ cittamassāti āhatacitto.",
  "atk-vin01a3:308_10": "Cittathaddhabhāvacittakacavarasaṅkhātaṁ paṭighakhīlaṁ jātamassāti khilajāto.",
  "atk-vin01a3:308_11": "Appatītoti nappatīto pītisukhādīhi vajjito, na abhisaṭoti attho.",
  "atk-vin01a3:308_12": "Padabhājane pana yesaṁ dhammānaṁ vasena appatīto hoti, te dassetuṁ ‘‘tena ca kopenā’’tiādi vuttaṁ.",
  "atk-vin01a3:309_0": "Tattha tena ca kopenāti yena duṭṭhoti ca kupitoti ca vutto ubhayampi hetaṁ pakatibhāvaṁ jahāpanato ekākāraṁ hoti.",
  "atk-vin01a3:309_1": "Tena ca dosenāti yena ‘‘doso’’ti vutto.",
  "atk-vin01a3:309_2": "Imehi dvīhi saṅkhārakkhandhameva dasseti.",
  "atk-vin01a3:310_0": "Tāya ca anattamanatāyāti yāya ‘‘anattamano’’ti vutto.",
  "atk-vin01a3:310_1": "Tāya ca anabhiraddhiyāti yāya ‘‘anabhiraddho’’ti vutto.",
  "atk-vin01a3:310_2": "Imehi dvīhi vedanākkhandhaṁ dasseti.",
  "atk-vin01a3:311_0": "Amūlakena pārājikenāti ettha nāssa mūlanti amūlakaṁ, taṁ panassa amūlakattaṁ yasmā codakavasena adhippetaṁ, na cuditakavasena.",
  "atk-vin01a3:311_1": "Tasmā tamatthaṁ dassetuṁ padabhājane ‘‘amūlakaṁ nāma adiṭṭhaṁ asutaṁ aparisaṅkita’’nti āha.",
  "atk-vin01a3:311_2": "Tena imaṁ dīpeti ‘‘yaṁ pārājikaṁ codakena cuditakamhi puggale neva diṭṭhaṁ na sutaṁ na parisaṅkitaṁ idaṁ etesaṁ dassanasavanaparisaṅkāsaṅkhātānaṁ mūlānaṁ abhāvato amūlakaṁ nāma, taṁ pana so āpanno vā hotu anāpanno vā etaṁ idha appamāṇanti.",
  "atk-vin01a3:312_0": "Tattha adiṭṭhaṁ nāma attano pasādacakkhunā vā dibbacakkhunā vā adiṭṭhaṁ.",
  "atk-vin01a3:312_1": "Asutaṁ nāma tatheva kenaci vuccamānaṁ na sutaṁ.",
  "atk-vin01a3:312_2": "Aparisaṅkitaṁ nāma cittena aparisaṅkitaṁ.",
  "atk-vin01a3:313_0": "‘‘Diṭṭhaṁ’’ nāma attanā vā parena vā pasādacakkhunā vā dibbacakkhunā vā diṭṭhaṁ.",
  "atk-vin01a3:313_1": "‘‘Sutaṁ’’ nāma tatheva sutaṁ.",
  "atk-vin01a3:313_2": "‘‘Parisaṅkita’’mpi attanā vā parena vā parisaṅkitaṁ.",
  "atk-vin01a3:313_3": "Tattha attanā diṭṭhaṁ diṭṭhameva, parehi diṭṭhaṁ attanā sutaṁ, parehi sutaṁ, parehi parisaṅkitanti idaṁ pana sabbampi attanā sutaṭṭhāneyeva tiṭṭhati.",
  "atk-vin01a3:314_0": "Parisaṅkitaṁ pana tividhaṁ –",
  "atk-vin01a3:314_1": "diṭṭhaparisaṅkitaṁ, sutaparisaṅkitaṁ, mutaparisaṅkitanti.",
  "atk-vin01a3:314_2": "Tattha diṭṭhaparisaṅkitaṁ nāma eko bhikkhu uccārapassāvakammena gāmasamīpe ekaṁ gumbaṁ paviṭṭho, aññatarāpi itthī kenacideva karaṇīyena taṁ gumbaṁ pavisitvā nivattā, nāpi bhikkhu itthiṁ addasa;",
  "atk-vin01a3:314_3": "na itthī bhikkhuṁ, adisvāva ubhopi yathāruciṁ pakkantā, aññataro bhikkhu ubhinnaṁ tato nikkhamanaṁ sallakkhetvā ‘‘addhā imesaṁ kataṁ vā karissanti vā’’ti parisaṅkati, idaṁ diṭṭhaparisaṅkitaṁ nāma.",
  "atk-vin01a3:315_0": "Sutaparisaṅkitaṁ nāma idhekacco andhakāre vā paṭicchanne vā okāse mātugāmena saddhiṁ bhikkhuno tādisaṁ paṭisanthāravacanaṁ suṇāti, samīpe aññaṁ vijjamānampi ‘‘atthi natthī’’ti na jānāti, so ‘‘addhā imesaṁ kataṁ vā karissanti vā’’ti parisaṅkati, idaṁ sutaparisaṅkitaṁ nāma.",
  "atk-vin01a3:316_0": "Mutaparisaṅkitaṁ nāma sambahulā dhuttā rattibhāge pupphagandhamaṁsasurādīni gahetvā itthīhi saddhiṁ ekaṁ paccantavihāraṁ gantvā maṇḍape vā bhojanasālādīsu vā yathāsukhaṁ kīḷitvā pupphādīni vikiritvā gatā, punadivase bhikkhū taṁ vippakāraṁ disvā ‘‘kassidaṁ kamma’’nti vicinanti.",
  "atk-vin01a3:316_1": "Tatra ca kenaci bhikkhunā pageva vuṭṭhahitvā vattasīsena maṇḍapaṁ vā bhojanasālaṁ vā paṭijaggantena pupphādīni āmaṭṭhāni honti, kenaci upaṭṭhākakulato ābhatehi pupphādīhi pūjā katā hoti, kenaci bhesajjatthaṁ ariṭṭhaṁ pītaṁ hoti, atha te ‘‘kassidaṁ kamma’’nti vicinantā bhikkhū tesaṁ hatthagandhañca mukhagandhañca ghāyitvā te bhikkhū parisaṅkanti, idaṁ mutaparisaṅkitaṁ nāma.",
  "atk-vin01a3:317_0": "Tattha diṭṭhaṁ atthi samūlakaṁ, atthi amūlakaṁ;",
  "atk-vin01a3:317_1": "diṭṭhameva atthi saññāsamūlakaṁ, atthi saññāamūlakaṁ.",
  "atk-vin01a3:317_2": "Esa nayo sutepi.",
  "atk-vin01a3:317_3": "Parisaṅkite pana diṭṭhaparisaṅkitaṁ atthi samūlakaṁ, atthi amūlakaṁ;",
  "atk-vin01a3:317_4": "diṭṭhaparisaṅkitameva atthi saññāsamūlakaṁ , atthi saññāamūlakaṁ.",
  "atk-vin01a3:317_5": "Esa nayo sutamutaparisaṅkitesu.",
  "atk-vin01a3:317_6": "Tattha diṭṭhaṁ samūlakaṁ nāma pārājikaṁ āpajjantaṁ disvāva ‘‘diṭṭho mayā’’ti vadati, amūlakaṁ nāma paṭicchannokāsato nikkhamantaṁ disvā vītikkamaṁ adisvā ‘‘diṭṭho mayā’’ti vadati.",
  "atk-vin01a3:317_7": "Diṭṭhameva saññāsamūlakaṁ nāma disvāva diṭṭhasaññī hutvā codeti, saññāamūlakaṁ nāma pubbe pārājikavītikkamaṁ disvā pacchā adiṭṭhasaññī jāto, so saññāya amūlakaṁ katvā ‘‘diṭṭho mayā’’ti codeti.",
  "atk-vin01a3:317_8": "Etena nayena sutamutaparisaṅkitānipi vitthārato veditabbāni.",
  "atk-vin01a3:317_9": "Ettha ca sabbappakāreṇāpi samūlakena vā saññāsamūlakena vā codentassa anāpatti, amūlakena vā pana saññāamūlakena vā codentasseva āpatti.",
  "atk-vin01a3:318_0": "Anuddhaṁseyyāti dhaṁseyya padhaṁseyya abhibhaveyya ajjhotthareyya.",
  "atk-vin01a3:318_1": "Taṁ pana anuddhaṁsanaṁ yasmā attanā codentopi parena codāpentopi karotiyeva, tasmāssa padabhājane ‘‘codeti vā codāpeti vā’’ti vuttaṁ.",
  "atk-vin01a3:319_0": "Tattha codetīti ‘‘pārājikaṁ dhammaṁ āpannosī’’tiādīhi vacanehi sayaṁ codeti, tassa vācāya vācāya saṅghādiseso.",
  "atk-vin01a3:319_1": "Codāpetīti attanā samīpe ṭhatvā aññaṁ bhikkhu āṇāpeti, so tassa vacanena taṁ codeti, codāpakasseva vācāya vācāya saṅghādiseso.",
  "atk-vin01a3:319_2": "Atha sopi ‘‘mayā diṭṭhaṁ sutaṁ atthī’’ti codeti, dvinnampi janānaṁ vācāya vācāya saṅghādiseso.",
  "atk-vin01a3:320_0": "Codanāppabhedakosallatthaṁ panettha ekavatthuekacodakādicatukkaṁ tāva veditabbaṁ.",
  "atk-vin01a3:320_1": "Tattha eko bhikkhu ekaṁ bhikkhuṁ ekena vatthunā codeti, imissā codanāya ekaṁ vatthu eko codako.",
  "atk-vin01a3:320_2": "Sambahulā ekaṁ ekavatthunā codenti, pañcasatā mettiyabhūmajakappamukhā chabbaggiyā bhikkhū āyasmantaṁ dabbaṁ mallaputtamiva, imissā codanāya ekaṁ vatthu nānācodakā.",
  "atk-vin01a3:320_3": "Eko bhikkhu ekaṁ bhikkhuṁ sambahulehi vatthūhi codeti, imissā codanāya nānāvatthūni eko codako.",
  "atk-vin01a3:320_4": "Sambahulā sambahule sambahulehi vatthūhi codenti, imissā codanāya nānāvatthūni nānācodakā.",
  "atk-vin01a3:321_0": "Codetuṁ pana ko labhati, ko na labhatīti?",
  "atk-vin01a3:321_1": "Dubbalacodakavacanaṁ tāva gahetvā koci na labhati.",
  "atk-vin01a3:321_2": "Dubbalacodako nāma sambahulesu kathāsallāpena nisinnesu eko ekaṁ ārabbha anodissakaṁ katvā pārājikavatthuṁ katheti, añño taṁ sutvā itarassa gantvā āroceti.",
  "atk-vin01a3:321_3": "So taṁ upasaṅkamitvā ‘‘tvaṁ kira maṁ idañcidañca vadasī’’ti vadati.",
  "atk-vin01a3:321_4": "So ‘‘nāhaṁ evarūpaṁ jānāmi, kathāpavattiyaṁ pana mayā anodissakaṁ katvā vuttamatthi, sace ahaṁ tava imaṁ dukkhuppattiṁ jāneyyaṁ, ettakampi na katheyya’’nti ayaṁ dubbalacodako.",
  "atk-vin01a3:321_5": "Tassetaṁ kathāsallāpaṁ gahetvā taṁ bhikkhuṁ koci codetuṁ na labhati.",
  "atk-vin01a3:321_6": "Etaṁ pana aggahetvā sīlasampanno bhikkhu bhikkhuṁ vā bhikkhuniṁ vā sīlasampannā ca bhikkhunī bhikkhunīmeva codetuṁ labhatīti mahāpadumatthero āha.",
  "atk-vin01a3:321_7": "Mahāsumatthero pana ‘‘pañcapi sahadhammikā labhantī’’ti āha.",
  "atk-vin01a3:321_8": "Godattatthero pana ‘‘na koci na labhatī’’ti vatvā ‘‘bhikkhussa sutvā codeti, bhikkhuniyā sutvā codeti…pe…",
  "atk-vin01a3:321_9": "titthiyasāvakānaṁ sutvā codetī’’ti idaṁ suttamāhari.",
  "atk-vin01a3:321_10": "Tiṇṇampi therānaṁ vāde cuditakasseva paṭiññāya kāretabbo.",
  "atk-vin01a3:322_0": "Ayaṁ pana codanā nāma dūtaṁ vā paṇṇaṁ vā sāsanaṁ vā pesetvā codentassa sīsaṁ na eti, puggalassa pana samīpe ṭhatvāva hatthamuddāya vā vacībhedena vā codentasseva sīsaṁ eti.",
  "atk-vin01a3:322_1": "Sikkhāpaccakkhānameva hi hatthamuddāya sīsaṁ na eti, idaṁ pana anuddhaṁsanaṁ abhūtārocanañca etiyeva.",
  "atk-vin01a3:322_2": "Yo pana dvinnaṁ ṭhitaṭṭhāne ekaṁ niyametvā codeti, so ce jānāti, sīsaṁ eti.",
  "atk-vin01a3:322_3": "Itaro jānāti, sīsaṁ na eti.",
  "atk-vin01a3:322_4": "Dvepi niyametvā codeti, eko vā jānātu dve vā, sīsaṁ etiyeva.",
  "atk-vin01a3:322_5": "Esava nayo sambahulesu.",
  "atk-vin01a3:322_6": "Taṅkhaṇeyeva ca jānanaṁ nāma dukkaraṁ, samayena āvajjitvā ñāte pana ñātameva hoti.",
  "atk-vin01a3:322_7": "Pacchā ce jānāti, sīsaṁ na eti.",
  "atk-vin01a3:322_8": "Sikkhāpaccakkhānaṁ abhūtārocanaṁ duṭṭhullavācā-attakāma-duṭṭhadosabhūtārocanasikkhāpadānīti sabbāneva hi imāni ekaparicchedāni.",
  "atk-vin01a3:323_0": "Evaṁ kāyavācāvasena cāyaṁ duvidhāpi codanā.",
  "atk-vin01a3:323_1": "Puna diṭṭhacodanā, sutacodanā, parisaṅkitacodanāti tividhā hoti.",
  "atk-vin01a3:323_2": "Aparāpi catubbidhā hoti –",
  "atk-vin01a3:323_3": "sīlavipatticodanā, ācāravipatticodanā, diṭṭhivipatticodanā, ājīvavipatticodanāti.",
  "atk-vin01a3:323_4": "Tattha garukānaṁ dvinnaṁ āpattikkhandhānaṁ vasena sīlavipatticodanā veditabbā.",
  "atk-vin01a3:323_5": "Avasesānaṁ vasena ācāravipatticodanā, micchādiṭṭhiantaggāhikadiṭṭhivasena diṭṭhivipatticodanā, ājīvahetu paññattānaṁ channaṁ sikkhāpadānaṁ vasena ājīvavipatticodanā veditabbā.",
  "atk-vin01a3:324_0": "Aparāpi catubbidhā hoti –",
  "atk-vin01a3:324_1": "vatthusandassanā, āpattisandassanā, saṁvāsapaṭikkhepo, sāmīcipaṭikkhepoti.",
  "atk-vin01a3:324_2": "Tattha vatthusandassanā nāma ‘‘tvaṁ methunaṁ dhammaṁ paṭisevittha, adinnaṁ ādiyittha, manussaṁ ghātayittha, abhūtaṁ ārocayitthā’’ti evaṁ pavattā.",
  "atk-vin01a3:324_3": "Āpattisandassanā nāma ‘‘tvaṁ methunadhammapārājikāpattiṁ āpanno’’ti evamādinayappavattā.",
  "atk-vin01a3:324_4": "Saṁvāsapaṭikkhepo nāma ‘‘natthi tayā saddhiṁ uposatho vā pavāraṇā vā saṅghakammaṁ vā’’ti evaṁ pavattā;",
  "atk-vin01a3:324_5": "ettāvatā pana sīsaṁ na eti, ‘‘assamaṇosi asakyaputtiyosī’’tiādivacanehi saddhiṁ ghaṭiteyeva sīsaṁ eti.",
  "atk-vin01a3:324_6": "Sāmīcipaṭikkhepo nāma abhivādana-paccuṭṭhāna-añjalikamma-bījanādikammānaṁ akaraṇaṁ.",
  "atk-vin01a3:324_7": "Taṁ paṭipāṭiyā vandanādīni karoto ekassa akatvā sesānaṁ karaṇakāle veditabbaṁ.",
  "atk-vin01a3:324_8": "Ettāvatā ca codanā nāma hoti, āpatti pana sīsaṁ na eti.",
  "atk-vin01a3:324_9": "‘‘Kasmā mama vandanādīni na karosī’’ti pucchite pana ‘‘assamaṇosi asakyaputtiyosī’’tiādivacanehi saddhiṁ ghaṭiteyeva sīsaṁ eti.",
  "atk-vin01a3:324_10": "Yāgubhattādinā pana yaṁ icchati taṁ āpucchati, na tāvatā codanā hoti.",
  "atk-vin01a3:325_0": "Aparāpi pātimokkhaṭṭhapanakkhandhake ‘‘ekaṁ, bhikkhave, adhammikaṁ pātimokkhaṭṭhapanaṁ ekaṁ dhammika’’nti ādiṁ ‘‘katvā yāva dasa adhammikāni pātimokkhaṭṭhapanāni dasa dhammikānī’’ti (cūḷava.",
  "atk-vin01a3:325_1": "387) evaṁ adhammikā pañcapaññāsa dhammikā pañcapaññāsāti dasuttarasataṁ codanā vuttā.",
  "atk-vin01a3:325_2": "Tā diṭṭhena codentassa dasuttarasataṁ, sutena codentassa dasuttarasataṁ, parisaṅkitena codentassa dasuttarasatanti tiṁsāni tīṇi satāni honti.",
  "atk-vin01a3:325_3": "Tāni kāyena codentassa, vācāya codentassa, kāyavācāhi codentassāti tiguṇāni katāni navutāni nava satāni honti.",
  "atk-vin01a3:325_4": "Tāni attanā codentassāpi parena codāpentassāpi tattakānevāti vīsatiūnāni dve sahassāni honti, puna diṭṭhādibhede samūlakāmūlakavasena anekasahassā codanā hontīti veditabbā.",
  "atk-vin01a3:326_0": "Imasmiṁ pana ṭhāne ṭhatvā aṭṭhakathāya ‘‘attādānaṁ ādātukāmena upāli bhikkhunā pañcaṅgasamannāgataṁ attādānaṁ ādātabba’’nti (cūḷava.",
  "atk-vin01a3:326_1": "398) ca ‘‘codakena upāli bhikkhunā paraṁ codetukāmena pañca dhamme ajjhattaṁ paccavekkhitvā paro codetabbo’’ti (cūḷava.",
  "atk-vin01a3:326_2": "399) ca evaṁ upālipañcakādīsu vuttāni bahūni suttāni āharitvā attādānalakkhaṇañca codakavattañca cuditakavattañca saṅghena kātabbakiccañca anuvijjakavattañca sabbaṁ vitthārena kathitaṁ, taṁ mayaṁ yathāāgataṭṭhāneyeva vaṇṇayissāma.",
  "atk-vin01a3:327_0": "Vuttappabhedāsu pana imāsu codanāsu yāya kāyaci codanāya vasena saṅghamajjhe osaṭe vatthusmiṁ cuditakacodakā vattabbā ‘‘tumhe amhākaṁ vinicchayena tuṭṭhā bhavissathā’’ti.",
  "atk-vin01a3:327_1": "Sace ‘‘bhavissāmā’’ti vadanti, saṅghena taṁ adhikaraṇaṁ sampaṭicchitabbaṁ.",
  "atk-vin01a3:327_2": "Atha pana ‘‘vinicchinatha tāva, bhante, sace amhākaṁ khamissati, gaṇhissāmā’’ti vadanti.",
  "atk-vin01a3:327_3": "‘‘Cetiyaṁ tāva vandathā’’tiādīni vatvā dīghasuttaṁ katvā vissajjitabbaṁ.",
  "atk-vin01a3:327_4": "Te ce cirarattaṁ kilantā pakkantaparisā upacchinnapakkhā hutvā puna yācanti, yāvatatiyaṁ paṭikkhipitvā yadā nimmadā honti tadā nesaṁ adhikaraṇaṁ vinicchinitabbaṁ.",
  "atk-vin01a3:327_5": "Vinicchinantehi ca sace alajjussannā hoti, parisā ubbāhikāya taṁ adhikaraṇaṁ vinicchinitabbaṁ.",
  "atk-vin01a3:327_6": "Sace bālussannā hoti parisā ‘‘tumhākaṁ sabhāge vinayadhare pariyesathā’’ti vinayadhare pariyesāpetvā yena dhammena yena vinayena yena satthusāsanena taṁ adhikaraṇaṁ vūpasamati, tathā taṁ adhikaraṇaṁ vūpasametabbaṁ.",
  "atk-vin01a3:328_0": "Tattha ca ‘‘dhammo’’ti bhūtaṁ vatthu.",
  "atk-vin01a3:328_1": "‘‘Vinayo’’ti codanā sāraṇā ca.",
  "atk-vin01a3:328_2": "‘‘Satthusāsana’’nti ñattisampadā ca anusāvanasampadā ca.",
  "atk-vin01a3:328_3": "Tasmā codakena vatthusmiṁ ārocite cuditako pucchitabbo ‘‘santametaṁ, no’’ti.",
  "atk-vin01a3:328_4": "Evaṁ vatthuṁ upaparikkhitvā bhūtena vatthunā codetvā sāretvā ca ñattisampadāya anusāvanasampadāya ca taṁ adhikaraṇaṁ vūpasametabbaṁ.",
  "atk-vin01a3:328_5": "Tatra ce alajjī lajjiṁ codeti, so ca alajjī bālo hoti abyatto nāssa nayo dātabbo.",
  "atk-vin01a3:328_6": "Evaṁ pana vattabbo –",
  "atk-vin01a3:328_7": "‘‘kimhi naṁ codesī’’ti?",
  "atk-vin01a3:328_8": "Addhā so vakkhati –",
  "atk-vin01a3:328_9": "‘‘kimidaṁ, bhante, kimhi naṁ nāmā’’ti.",
  "atk-vin01a3:328_10": "Tvaṁ kimhi nampi na jānāsi, na yuttaṁ tayā evarūpena bālena paraṁ codetunti uyyojetabbo nāssa anuyogo dātabbo.",
  "atk-vin01a3:328_11": "Sace pana so alajjī paṇḍito hoti byatto diṭṭhena vā sutena vā ajjhottharitvā sampādetuṁ sakkoti etassa anuyogaṁ datvā lajjisseva paṭiññāya kammaṁ kātabbaṁ.",
  "atk-vin01a3:329_0": "Sace lajjī alajjiṁ codeti, so ca lajjī bālo hoti abyatto, na sakkoti anuyogaṁ dātuṁ.",
  "atk-vin01a3:329_1": "Tassa nayo dātabbo –",
  "atk-vin01a3:329_2": "‘‘kimhi naṁ codesi sīlavipattiyā vā ācāravipattiādīsu vā ekissā’’ti.",
  "atk-vin01a3:329_3": "Kasmā pana imasseva evaṁ nayo dātabbo, na itarassa?",
  "atk-vin01a3:329_4": "Nanu na yuttaṁ vinayadharānaṁ agatigamananti?",
  "atk-vin01a3:329_5": "Na yuttameva.",
  "atk-vin01a3:329_6": "Idaṁ pana agatigamanaṁ na hoti, dhammānuggaho nāma eso alajjiniggahatthāya hi lajjipaggahatthāya ca sikkhāpadaṁ paññattaṁ.",
  "atk-vin01a3:329_7": "Tatra alajjī nayaṁ labhitvā ajjhottharanto ehīti, lajjī pana nayaṁ labhitvā diṭṭhe diṭṭhasantānena, sute sutasantānena patiṭṭhāya kathessati, tasmā tassa dhammānuggaho vaṭṭati.",
  "atk-vin01a3:329_8": "Sace pana so lajjī paṇḍito hoti byatto, patiṭṭhāya katheti, alajjī ca ‘‘etampi natthi, etampi natthī’’ti paṭiññaṁ na deti, alajjissa paṭiññāya eva kātabbaṁ.",
  "atk-vin01a3:330_0": "Tadatthadīpanatthañca idaṁ vatthu veditabbaṁ.",
  "atk-vin01a3:330_1": "Tepiṭakacūḷābhayatthero kira lohapāsādassa heṭṭhā bhikkhūnaṁ vinayaṁ kathetvā sāyanhasamaye vuṭṭhāti, tassa vuṭṭhānasamaye dve attapaccatthikā kathaṁ pavattesuṁ.",
  "atk-vin01a3:330_2": "Eko ‘‘etampi natthi, etampi natthī’’ti paṭiññaṁ na deti.",
  "atk-vin01a3:330_3": "Atha appāvasese paṭhamayāme therassa tasmiṁ puggale ‘‘ayaṁ patiṭṭhāya katheti, ayaṁ pana paṭiññaṁ na deti, bahūni ca vatthūni osaṭāni addhā etaṁ kataṁ bhavissatī’’ti asuddhaladdhi uppannā.",
  "atk-vin01a3:330_4": "Tato bījanīdaṇḍakena pādakathalikāya saññaṁ datvā ‘‘ahaṁ āvuso vinicchinituṁ ananucchaviko aññena vinicchināpehī’’ti āha.",
  "atk-vin01a3:330_5": "Kasmā bhanteti?",
  "atk-vin01a3:330_6": "Thero tamatthaṁ ārocesi, cuditakapuggalassa kāye ḍāho uṭṭhito, tato so theraṁ vanditvā ‘‘bhante, vinicchinituṁ anurūpena vinayadharena nāma tumhādiseneva bhavituṁ vaṭṭati.",
  "atk-vin01a3:330_7": "Codakena ca īdiseneva bhavituṁ vaṭṭatī’’ti vatvā setakāni nivāsetvā ‘‘ciraṁ kilamitattha mayā’’ti khamāpetvā pakkāmi.",
  "atk-vin01a3:331_0": "Evaṁ lajjinā codiyamāno alajjī bahūsupi vatthūsu uppannesu paṭiññaṁ na deti, so neva ‘‘suddho’’ti vattabbo na ‘‘asuddho’’ti.",
  "atk-vin01a3:331_1": "Jīvamatako nāma āmakapūtiko nāma cesa.",
  "atk-vin01a3:332_0": "Sace panassa aññampi tādisaṁ vatthuṁ uppajjati na vinicchinitabbaṁ .",
  "atk-vin01a3:332_1": "Tathā nāsitakova bhavissati.",
  "atk-vin01a3:332_2": "Sace pana alajjīyeva alajjiṁ codeti, so vattabbo ‘‘āvuso tava vacanenāyaṁ kiṁ sakkā vattu’’nti itarampi tatheva vatvā ubhopi ‘‘ekasambhogaparibhogā hutvā jīvathā’’ti vatvā uyyojetabbā, sīlatthāya tesaṁ vinicchayo na kātabbo.",
  "atk-vin01a3:332_3": "Pattacīvarapariveṇādiatthāya pana patirūpaṁ sakkhiṁ labhitvā kātabbo.",
  "atk-vin01a3:333_0": "Atha lajjī lajjiṁ codeti, vivādo ca nesaṁ kismiñcideva appamattako hoti, saññāpetvā ‘‘mā evaṁ karothā’’ti accayaṁ desāpetvā uyyojetabbā.",
  "atk-vin01a3:333_1": "Atha panettha cuditakena sahasā viraddhaṁ hoti, ādito paṭṭhāya alajjī nāma natthi.",
  "atk-vin01a3:333_2": "So ca pakkhānurakkhaṇatthāya paṭiññaṁ na deti, ‘‘mayaṁ saddahāma, mayaṁ saddahāmā’’ti bahū uṭṭhahanti.",
  "atk-vin01a3:333_3": "So tesaṁ paṭiññāya ekavāraṁ dvevāraṁ suddho hotu.",
  "atk-vin01a3:333_4": "Atha pana viraddhakālato paṭṭhāya ṭhāne na tiṭṭhati, vinicchayo na dātabbo.",
  "atk-vin01a3:334_0": "Evaṁ yāya kāyaci codanāya vasena saṅghamajjhe osaṭe vatthusmiṁ cuditakacodakesu paṭipattiṁ ñatvā tassāyeva codanāya sampattivipattijānanatthaṁ ādimajjhapariyosānādīnaṁ vasena vinicchayo veditabbo.",
  "atk-vin01a3:334_1": "Seyyathidaṁ codanāya ko ādi, kiṁ majjhe, kiṁ pariyosānaṁ?",
  "atk-vin01a3:334_2": "Codanāya ‘‘ahaṁ taṁ vattukāmo, karotu me āyasmā okāsa’’nti evaṁ okāsakammaṁ ādi, otiṇṇena vatthunā codetvā sāretvā vinicchayo majjhe, āpattiyaṁ vā anāpattiyaṁ vā patiṭṭhāpanena samatho pariyosānaṁ.",
  "atk-vin01a3:335_0": "Codanāya kati mūlāni, kati vatthūni, kati bhūmiyo?",
  "atk-vin01a3:335_1": "Codanāya dve mūlāni –",
  "atk-vin01a3:335_2": "samūlikā vā amūlikā vā;",
  "atk-vin01a3:335_3": "tīṇi vatthūni –",
  "atk-vin01a3:335_4": "diṭṭhaṁ, sutaṁ, parisaṅkitaṁ;",
  "atk-vin01a3:335_5": "pañca bhūmiyo –",
  "atk-vin01a3:335_6": "kālena vakkhāmi no akālena, bhūtena vakkhāmi no abhūtena, saṇhena vakkhāmi no pharusena, atthasaṁhitena vakkhāmi no anatthasaṁhitena, mettacitto vakkhāmi no dosantaroti.",
  "atk-vin01a3:335_7": "Imāya ca pana codanāya codakena puggalena ‘‘parisuddhakāyasamācāro nu khomhī’’tiādinā (cūḷava.",
  "atk-vin01a3:335_8": "399) nayena upālipañcake vuttesu pannarasasu dhammesu patiṭṭhātabbaṁ, cuditakena dvīsu dhammesu patiṭṭhātabbaṁ sacce ca akuppe cāti.",
  "atk-vin01a3:336_0": "Appevanāma naṁ imamhā brahmacariyā cāveyyanti api eva nāma naṁ puggalaṁ imamhā seṭṭhacariyā cāveyyaṁ, ‘‘sādhu vatassa sacāhaṁ imaṁ puggalaṁ imamhā brahmacariyā cāveyya’’nti iminā adhippāyena anuddhaṁseyyāti vuttaṁhoti.",
  "atk-vin01a3:336_1": "Padabhājane pana ‘‘brahmacariyā cāveyya’’nti imasseva pariyāyamatthaṁ dassetuṁ ‘‘bhikkhubhāvā cāveyya’’ntiādi vuttaṁ.",
  "atk-vin01a3:337_0": "Khaṇādīni samayavevacanāni.",
  "atk-vin01a3:337_1": "Taṁ khaṇaṁ taṁ layaṁ taṁ muhuttaṁ vītivatteti tasmiṁ khaṇe tasmiṁ laye tasmiṁ muhutte vītivatte.",
  "atk-vin01a3:337_2": "Bhummappattiyā hi idaṁ upayogavacanaṁ.",
  "atk-vin01a3:338_0": "Samanuggāhiyamānaniddese yena vatthunā anuddhaṁsito hotīti catūsu pārājikavatthūsu yena vatthunā codakena cuditako anuddhaṁsito abhibhūto ajjhotthaṭo hoti.",
  "atk-vin01a3:338_1": "Tasmiṁ vatthusmiṁ samanuggāhiyamānoti tasmiṁ codakena vuttavatthusmiṁ so codako anuvijjakena ‘‘kiṁ te diṭṭhaṁ, kinti te diṭṭha’’ntiādinā nayena anuvijjiyamāno vīmaṁsiyamāno upaparikkhiyamāno.",
  "atk-vin01a3:339_0": "Asamanuggāhiyamānaniddese na kenaci vuccamānoti anuvijjakena vā aññena vā kenaci, atha vā diṭṭhādīsu vatthūsu kenaci avuccamāno.",
  "atk-vin01a3:339_1": "Etesañca dvinnaṁ mātikāpadānaṁ parato ‘‘bhikkhu ca dosaṁ patiṭṭhātī’’tiiminā sambandho veditabbo.",
  "atk-vin01a3:339_2": "Idañhi vuttaṁ hoti –",
  "atk-vin01a3:339_3": "‘‘evaṁ samanuggāhiyamāno vā asamanuggāhiyamāno vā bhikkhu ca dosaṁ patiṭṭhāti paṭicca tiṭṭhati paṭijānāti saṅghādiseso’’ti.",
  "atk-vin01a3:339_4": "Idañca amūlakabhāvassa pākaṭakāladassanatthameva vuttaṁ.",
  "atk-vin01a3:339_5": "Āpattiṁ pana anuddhaṁsitakkhaṇeyeva āpajjati.",
  "atk-vin01a3:340_0": "Idāni ‘‘amūlakañceva taṁ adhikaraṇaṁ hotī’’ti ettha yasmā amūlakalakkhaṇaṁ pubbe vuttaṁ, tasmā taṁ avatvā apubbameva dassetuṁ ‘‘adhikaraṇaṁ nāmā’’tiādimāha.",
  "atk-vin01a3:340_1": "Tattha yasmā adhikaraṇaṁ adhikaraṇaṭṭhena ekampi vatthuvasena nānā hoti, tenassa taṁ nānattaṁ dassetuṁ ‘‘cattāri adhikaraṇāni vivādādhikaraṇa’’ntiādimāha.",
  "atk-vin01a3:340_2": "Ko pana so adhikaraṇaṭṭho, yenetaṁ ekaṁ hotīti?",
  "atk-vin01a3:340_3": "Samathehi adhikaraṇīyatā.",
  "atk-vin01a3:340_4": "Tasmā yaṁ adhikicca ārabbha paṭicca sandhāya samathā vattanti, taṁ ‘‘adhikaraṇa’’nti veditabbaṁ.",
  "atk-vin01a3:341_0": "Aṭṭhakathāsu pana vuttaṁ –",
  "atk-vin01a3:341_1": "‘‘adhikaraṇanti keci gāhaṁ vadanti, keci cetanaṁ, keci akkhantiṁ keci vohāraṁ, keci paṇṇatti’’nti.",
  "atk-vin01a3:341_2": "Puna evaṁ vicāritaṁ ‘‘yadi gāho adhikaraṇaṁ nāma, eko attādānaṁ gahetvā sabhāgena bhikkhunā saddhiṁ mantayamāno tattha ādīnavaṁ disvā puna cajati, tassa taṁ adhikaraṇaṁ samathappattaṁ bhavissati.",
  "atk-vin01a3:341_3": "Yadi cetanā adhikaraṇaṁ, ‘‘idaṁ attādānaṁ gaṇhāmī’’ti uppannā cetanā nirujjhati.",
  "atk-vin01a3:341_4": "Yadi akkhanti adhikaraṇaṁ, akkhantiyā attādānaṁ gahetvāpi aparabhāge vinicchayaṁ alabhamāno vā khamāpito vā cajati.",
  "atk-vin01a3:341_5": "Yadi vohāro adhikaraṇaṁ, kathento āhiṇḍitvā aparabhāge tuṇhī hoti niravo, evamassa taṁ adhikaraṇaṁ samathappattaṁ bhavissati, tasmā paṇṇatti adhikaraṇanti.",
  "atk-vin01a3:342_0": "Taṁ panetaṁ ‘‘methunadhammapārājikāpatti methunadhammapārājikāpattiyā tabbhāgiyā…pe…",
  "atk-vin01a3:342_1": "evaṁ āpattādhikaraṇaṁ āpattādhikaraṇassa tabbhāgiyanti ca vivādādhikaraṇaṁ siyā kusalaṁ siyā akusalaṁ siyā abyākata’’nti ca evamādīhi virujjhati.",
  "atk-vin01a3:342_2": "Na hi te paṇṇattiyā kusalādibhāvaṁ icchanti, na ca ‘‘amūlakena pārājikena dhammenā’’ti ettha āgato pārājikadhammo paṇṇatti nāma hoti. Kasmā?",
  "atk-vin01a3:342_3": "Accantaakusalattā.",
  "atk-vin01a3:342_4": "Vuttampi hetaṁ –",
  "atk-vin01a3:342_5": "‘‘āpattādhikaraṇaṁ siyā akusalaṁ siyā abyākata’’nti (pari. 303).",
  "atk-vin01a3:343_0": "Yañcetaṁ ‘‘amūlakena pārājikenā’’ti ettha amūlakaṁ pārājikaṁ niddiṭṭhaṁ, tassevāyaṁ ‘‘amūlakañceva taṁ adhikaraṇaṁ hotī’’ti paṭiniddeso, na paṇṇattiyā na hi aññaṁ niddisitvā aññaṁ paṭiniddisati.",
  "atk-vin01a3:343_1": "Yasmā pana yāya paṇṇattiyā yena abhilāpena codakena so puggalo pārājikaṁ dhammaṁ ajjhāpannoti paññatto, pārājikasaṅkhātassa adhikaraṇassa amūlakattā sāpi paññatti amūlikā hoti, adhikaraṇe pavattattā ca adhikaraṇaṁ.",
  "atk-vin01a3:343_2": "Tasmā iminā pariyāyena paṇṇatti ‘‘adhikaraṇa’’nti yujjeyya, yasmā vā yaṁ amūlakaṁ nāma adhikaraṇaṁ taṁ sabhāvato natthi, paññattimattameva atthi.",
  "atk-vin01a3:343_3": "Tasmāpi paṇṇatti adhikaraṇanti yujjeyya.",
  "atk-vin01a3:343_4": "Tañca kho idheva na sabbattha.",
  "atk-vin01a3:343_5": "Na hi vivādādīnaṁ paṇṇatti adhikaraṇaṁ.",
  "atk-vin01a3:343_6": "Adhikaraṇaṭṭho pana tesaṁ pubbe vuttasamathehi adhikaraṇīyatā.",
  "atk-vin01a3:343_7": "Iti iminā adhikaraṇaṭṭhena idhekacco vivādo vivādo ceva adhikaraṇañcāti vivādādhikaraṇaṁ.",
  "atk-vin01a3:343_8": "Esa nayo sesesu .",
  "atk-vin01a3:344_0": "Tattha ‘‘idha bhikkhū vivadanti dhammoti vā adhammoti vā’’ti evaṁ aṭṭhārasa bhedakaravatthūni nissāya uppanno vivādo vivādādhikaraṇaṁ.",
  "atk-vin01a3:344_1": "‘‘Idha bhikkhū bhikkhuṁ anuvadanti sīlavipattiyā vā’’ti evaṁ catasso vipattiyo nissāya uppanno anuvādo anuvādādhikaraṇaṁ.",
  "atk-vin01a3:344_2": "‘‘Pañcapi āpattikkhandhā āpattādhikaraṇaṁ, sattapi āpattikkhandhā āpattādhikaraṇa’’nti evaṁ āpattiyeva āpattādhikaraṇaṁ.",
  "atk-vin01a3:344_3": "‘‘Yā saṅghassa kiccayatā karaṇīyatā apalokanakammaṁ ñattikammaṁ ñattidutiyakammaṁ ñatticatutthakamma’’nti (cūḷava.",
  "atk-vin01a3:344_4": "215) evaṁ catubbidhaṁ saṅghakiccaṁ kiccādhikaraṇanti veditabbaṁ.",
  "atk-vin01a3:345_0": "Imasmiṁ panatthe pārājikāpattisaṅkhātaṁ āpattādhikaraṇameva adhippetaṁ.",
  "atk-vin01a3:345_1": "Sesāni atthuddhāravasena vuttāni, ettakā hi adhikaraṇasaddassa atthā.",
  "atk-vin01a3:345_2": "Tesu pārājikameva idha adhippetaṁ.",
  "atk-vin01a3:345_3": "Taṁ diṭṭhādīhi mūlehi amūlakañceva adhikaraṇaṁ hoti.",
  "atk-vin01a3:345_4": "Ayañca bhikkhu dosaṁ patiṭṭhāti, paṭicca tiṭṭhati ‘‘tucchakaṁ mayā bhaṇita’’ntiādīni vadanto paṭijānāti.",
  "atk-vin01a3:345_5": "Tassa bhikkhuno anuddhaṁsitakkhaṇeyeva saṅghādisesoti ayaṁ tāvassa sapadānukkamaniddesassa sikkhāpadassa attho.",
  "atk-vin01a3:346_0": "387.",
  "atk-vin01a3:346_1": "Idāni yāni tāni saṅkhepato diṭṭhādīni codanāvatthūni vuttāni, tesaṁ vasena vitthārato āpattiṁ ropetvā dassento ‘‘adiṭṭhassa hotī’’tiādimāha.",
  "atk-vin01a3:346_2": "Tattha adiṭṭhassa hotīti adiṭṭho assa hoti.",
  "atk-vin01a3:346_3": "Etena codakena adiṭṭho hoti, so puggalo pārājikaṁ dhammaṁ ajjhāpajjantoti attho.",
  "atk-vin01a3:346_4": "Esa nayo asutassa hotītiādīsupi.",
  "atk-vin01a3:347_0": "Diṭṭho mayāti diṭṭhosi mayāti vuttaṁ hoti.",
  "atk-vin01a3:347_1": "Esa nayo suto mayātiādīsupi.",
  "atk-vin01a3:347_2": "Sesaṁ adiṭṭhamūlake uttānatthameva.",
  "atk-vin01a3:347_3": "Diṭṭhamūlake pana tañce codeti ‘‘suto mayā’’ti evaṁ vuttānaṁ suttādīnaṁ ābhāvena amūlakattaṁ veditabbaṁ.",
  "atk-vin01a3:348_0": "Sabbasmiṁyeva ca imasmiṁ codakavāre yathā idhāgatesu ‘‘pārājikaṁ dhammaṁ ajjhāpannosi, assamaṇosi, asakyaputtiyosī’’ti imesu vacanesu ekekassa vasena vācāya vācāya saṅghādiseso hoti, evaṁ aññatra āgatesu ‘‘dussīlo, pāpadhammo, asucisaṅkassarasamācāro, paṭicchannakammanto , assamaṇo samaṇapaṭiñño, abrahmacārī brahmacāripaṭiñño, antopūti, avassuto, kasambujāto’’ti imesupi vacanesu ekekassa vasena vācāya vācāya saṅghādiseso hotiyeva.",
  "atk-vin01a3:349_0": "‘‘Natthi tayā saddhiṁ uposatho vā pavāraṇā vā saṅghakammaṁ vā’’ti imāni pana suddhāni sīsaṁ na enti, ‘‘dussīlosi natthi tayā saddhiṁ uposatho vā’’ti evaṁ dussīlādipadesu pana ‘‘pārājikaṁ dhammaṁ ajjhāpannosī’’tiādipadesu vā yena kenaci saddhiṁ ghaṭitāneva sīsaṁ enti, saṅghādisesakarāni honti.",
  "atk-vin01a3:350_0": "Mahāpadumatthero panāha –",
  "atk-vin01a3:350_1": "‘‘na kevalaṁ idha pāḷiyaṁ anāgatāni ‘dussīlo pāpadhammo’tiādipadāneva sīsaṁ enti, ‘koṇṭhosi mahāsāmaṇerosi, mahāupāsakosi, jeṭṭhabbatikosi, nigaṇṭhosi, ājīvakosi, tāpasosi, paribbājakosi, paṇḍakosi, theyyasaṁvāsakosi, titthiyapakkantakosi, tiracchānagatosi, mātughātakosi, pitughātakosi, arahantaghātakosi, saṅghabhedakosi, lohituppādakosi, bhikkhunīdūsakosi, ubhatobyañjanakaosī’ti imānipi sīsaṁ entiyevā’’ti.",
  "atk-vin01a3:350_2": "Mahāpadumattheroyeva ca ‘‘diṭṭhe vematikotiādīsu yadaggena vematiko tadaggena no kappeti, yadaggena no kappeti tadaggena nassarati, yadaggena nassarati tadaggena pamuṭṭho hotī’’ti vadati.",
  "atk-vin01a3:351_0": "Mahāsumatthero pana ekekaṁ dvidhā bhinditvā catunnampi pāṭekkaṁ nayaṁ dasseti. Kathaṁ?",
  "atk-vin01a3:351_1": "Diṭṭhe vematikoti ayaṁ tāva dassane vā vematiko hoti puggale vā, tattha ‘‘diṭṭho nukho mayā na diṭṭho’’ti evaṁ dassane vematiko hoti.",
  "atk-vin01a3:351_2": "‘‘Ayaṁ nukho mayā diṭṭho añño’’ti evaṁ puggale vematiko hoti.",
  "atk-vin01a3:351_3": "Evaṁ dassanaṁ vā no kappeti puggalaṁ vā, dassanaṁ vā nassarati puggalaṁ vā, dassanaṁ vā pamuṭṭho hoti puggalaṁ vā.",
  "atk-vin01a3:351_4": "Ettha ca vematikoti vimatijāto.",
  "atk-vin01a3:351_5": "No kappetīti na saddahati.",
  "atk-vin01a3:351_6": "Nassaratīti asāriyamāno nassarati.",
  "atk-vin01a3:351_7": "Yadā pana taṁ ‘‘asukasmiṁ nāma bhante ṭhāne asukasmiṁ nāma kāle’’ti sārenti tadā sarati.",
  "atk-vin01a3:351_8": "Pamuṭṭhoti yo tehi tehi upāyehi sāriyamānopi nassaratiyevāti .",
  "atk-vin01a3:351_9": "Etenevupāyena codāpakavāropi veditabbo, kevalañhi tattha ‘‘mayā’’ti parihīnaṁ, sesaṁ codakavārasadisameva.",
  "atk-vin01a3:352_0": "389.",
  "atk-vin01a3:352_1": "Tato paraṁ āpattibhedaṁ anāpattibhedañca dassetuṁ ‘‘asuddhe suddhadiṭṭhī’’tiādikaṁ catukkaṁ ṭhapetvā ekamekaṁ padaṁ catūhi catūhi bhedehi niddiṭṭhaṁ, taṁ sabbaṁ pāḷinayeneva sakkā jānituṁ.",
  "atk-vin01a3:352_2": "Kevalaṁ hetthādhippāyabhedo veditabbo.",
  "atk-vin01a3:352_3": "Ayañhi adhippāyo nāma –",
  "atk-vin01a3:352_4": "cāvanādhippāyo, akkosādhippāyo, kammādhippāyo, vuṭṭhānādhippāyo, uposathapavāraṇaṭṭhapanādhippāyo, anuvijjanādhippāyo, dhammakathādhippāyoti anekavidho.",
  "atk-vin01a3:352_5": "Tattha purimesu catūsu adhippāyesu okāsaṁ akārāpentassa dukkaṭaṁ.",
  "atk-vin01a3:352_6": "Okāsaṁ kārāpetvāpi ca sammukhā amūlakena pārājikena anuddhaṁsentassa saṅghādiseso.",
  "atk-vin01a3:352_7": "Amūlakena saṅghādisesena anuddhaṁsentassa pācittiyaṁ.",
  "atk-vin01a3:352_8": "Ācāravipattiyā anuddhaṁsentassa dukkaṭaṁ.",
  "atk-vin01a3:352_9": "Akkosādhippāyena vadantassa pācittiyaṁ.",
  "atk-vin01a3:352_10": "Asammukhā pana sattahipi āpattikkhandhehi vadantassa dukkaṭaṁ.",
  "atk-vin01a3:352_11": "Asammukhā eva sattavidhampi kammaṁ karontassa dukkaṭameva.",
  "atk-vin01a3:353_0": "Kurundiyaṁ pana ‘‘vuṭṭhānādhippāyena ‘tvaṁ imaṁ nāma āpattiṁ āpanno taṁ paṭikarohī’ti vadantassa okāsakiccaṁ natthī’’ti vuttaṁ.",
  "atk-vin01a3:353_1": "Sabbattheva pana ‘‘uposathapavāraṇaṁ ṭhapentassa okāsakammaṁ natthī’’ti vuttaṁ.",
  "atk-vin01a3:353_2": "Ṭhapanakkhettaṁ pana jānitabbaṁ.",
  "atk-vin01a3:353_3": "‘‘Suṇātu me bhante saṅgho ajjuposatho pannaraso yadi saṅghassa pattakallaṁ saṅgho uposathaṁ kareyya’’ti etasmiñhi re-kāre anatikkanteyeva ṭhapetuṁ labbhati.",
  "atk-vin01a3:353_4": "Tato paraṁ pana yya-kāre patte na labbhati.",
  "atk-vin01a3:353_5": "Esa nayo pavāraṇāya.",
  "atk-vin01a3:353_6": "Anuvijjakassāpi osaṭe vatthusmiṁ ‘‘atthetaṁ tavā’’ti anuvijjanādhippāyena vadantassa okāsakammaṁ natthi.",
  "atk-vin01a3:354_0": "Dhammakathikassāpi dhammāsane nisīditvā ‘‘yo idañcidañca karoti, ayaṁ bhikkhu assamaṇo’’tiādinā nayena anodissa dhammaṁ kathentassa okāsakammaṁ natthi.",
  "atk-vin01a3:354_1": "Sace pana odissa niyametvā ‘‘asuko ca asuko ca assamaṇo anupāsako’’ti katheti, dhammāsanato orohitvā āpattiṁ desetvā gantabbaṁ.",
  "atk-vin01a3:354_2": "Yaṁ pana tattha tattha ‘‘anokāsaṁ kārāpetvā’’ti vuttaṁ tassa okāsaṁ akārāpetvāti evamattho veditabbo, na hi koci anokāso nāma atthi, yamokāsaṁ kārāpetvā āpattiṁ āpajjati, okāsaṁ pana akārāpetvā āpajjatīti.",
  "atk-vin01a3:354_3": "Sesaṁ uttānameva.",
  "atk-vin01a3:355_0": "Samuṭṭhānādīsu tisamuṭṭhānaṁ –",
  "atk-vin01a3:355_1": "kāyacittato, vācācittato, kāyavācācittato ca samuṭṭhāti.",
  "atk-vin01a3:355_2": "Kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "atk-vin01a3:356_0": "Paṭhamaduṭṭhadosasikkhāpadavaṇṇanā niṭṭhitā.",
  "atk-vin01a3:357_0": "9. Dutiyaduṭṭhadosasikkhāpadavaṇṇanā",
  "atk-vin01a3:358_0": "391.Tena samayena buddho bhagavāti dutiyaduṭṭhadosasikkhāpadaṁ.",
  "atk-vin01a3:358_1": "Tattha handa mayaṁ āvuso imaṁ chagalakaṁ dabbaṁ mallaputtaṁ nāma karomāti te kira paṭhamavatthusmiṁ attano manorathaṁ sampādetuṁ asakkontā laddhaniggahā vighātappattā ‘‘idāni jānissāmā’’ti tādisaṁ vatthuṁ pariyesamānā vicaranti.",
  "atk-vin01a3:358_2": "Athekadivasaṁ disvā tuṭṭhā aññamaññaṁ oloketvā evamāhaṁsu –",
  "atk-vin01a3:358_3": "‘‘handa mayaṁ, āvuso, imaṁ chagalakaṁ dabbaṁ mallaputtaṁ nāma karomā’’ti, ‘‘dabbo mallaputto nāmāya’’nti evamassa nāmaṁ karomāti vuttaṁ hoti.",
  "atk-vin01a3:358_4": "Esa nayo mettiyaṁ nāma bhikkhuninti etthāpi.",
  "atk-vin01a3:359_0": "Te bhikkhū mettiyabhumajake bhikkhū anuyuñjiṁsūti evaṁ anuyuñjiṁsu –‘‘āvuso, kuhiṁ tumhehi dabbo mallaputto mettiyāya bhikkhuniyā saddhiṁ diṭṭho’’ti?",
  "atk-vin01a3:359_1": "‘‘Gijjhakūṭapabbatapāde’’ti.",
  "atk-vin01a3:359_2": "‘‘Kāya velāya’’ti?",
  "atk-vin01a3:359_3": "‘‘Bhikkhācāragamanavelāyā’’ti.",
  "atk-vin01a3:359_4": "Āvuso dabba ime evaṁ vadanti –",
  "atk-vin01a3:359_5": "‘‘tvaṁ tadā kuhi’’nti?",
  "atk-vin01a3:359_6": "‘‘Veḷuvane bhattāni uddisāmī’’ti.",
  "atk-vin01a3:359_7": "‘‘Tava tāya velāya veḷuvane atthibhāvaṁ ko jānātī’’ti?",
  "atk-vin01a3:359_8": "‘‘Bhikkhusaṅgho, bhante’’ti.",
  "atk-vin01a3:359_9": "Te saṅghaṁ pucchiṁsu –",
  "atk-vin01a3:359_10": "‘‘jānātha tumhe tāya velāya imassa veḷuvane atthibhāva’’nti.",
  "atk-vin01a3:359_11": "‘‘Āma, āvuso, jānāma, thero sammutiladdhadivasato paṭṭhāya veḷuvaneyevā’’ti.",
  "atk-vin01a3:359_12": "Tato mettiyabhumajake āhaṁsu –",
  "atk-vin01a3:359_13": "‘‘āvuso, tumhākaṁ kathā na sameti, kacci no lesaṁ oḍḍetvā vadathā’’ti.",
  "atk-vin01a3:359_14": "Evaṁ te tehi bhikkhūhi anuyuñjiyamānā āma āvusoti vatvā etamatthaṁ ārocesuṁ.",
  "atk-vin01a3:360_0": "Kiṁpana tumhe, āvuso, āyasmantaṁ dabbaṁ mallaputtaṁ aññabhāgiyassa adhikaraṇassāti ettha aññabhāgassa idaṁ, aññabhāgo vā assa atthīti aññabhāgiyaṁ.",
  "atk-vin01a3:360_1": "Adhikaraṇanti ādhāro veditabbo, vatthu adhiṭṭhānanti vuttaṁ hoti.",
  "atk-vin01a3:360_2": "Yo hi so ‘‘dabbo mallaputto nāmā’’ti chagalako vutto, so yvāyaṁ āyasmato dabbassa mallaputtassa bhāgo koṭṭhāso pakkho manussajāti ceva bhikkhubhāvo ca tato aññassa bhāgassa koṭṭhāsassa pakkhassa hoti tiracchānajātiyā ceva chagalakabhāvassa ca so vā aññabhāgo assa atthīti tasmā aññabhāgiyasaṅkhyaṁ labhati.",
  "atk-vin01a3:360_3": "Yasmā ca tesaṁ ‘‘imaṁ mayaṁ dabbaṁ mallaputtaṁ nāma karomā’’ti vadantānaṁ tassā nāmakaraṇasaññāya ādhāro vatthu adhiṭṭhānaṁ, tasmā adhikaraṇanti veditabbo.",
  "atk-vin01a3:360_4": "Tañhi sandhāya ‘‘te bhikkhū aññabhāgiyassa adhikaraṇassā’’ti āhaṁsu, na vivādādhikaraṇādīsu aññataraṁ. Kasmā?",
  "atk-vin01a3:360_5": "Asambhavato.",
  "atk-vin01a3:360_6": "Na hi te catunnaṁ adhikaraṇānaṁ kassaci aññabhāgiyassa adhikaraṇassa kañcidesaṁ lesamattaṁ upādiyiṁsu.",
  "atk-vin01a3:360_7": "Na ca catunnaṁ adhikaraṇānaṁ leso nāma atthi.",
  "atk-vin01a3:360_8": "Jātilesādayo hi puggalānaṁyeva lesā vuttā, na vivādādhikaraṇādīnaṁ.",
  "atk-vin01a3:360_9": "Idañca ‘‘dabbo mallaputto’’ti nāmaṁ tassa aññabhāgiyādhikaraṇabhāve ṭhitassa chagalakassa koci deso hoti theraṁ amūlakena pārājikena anuddhaṁsetuṁ lesamatto.",
  "atk-vin01a3:361_0": "Ettha ca dissati apadissati assa ayanti voharīyatīti deso.",
  "atk-vin01a3:361_1": "Jātiādīsu aññatarakoṭṭhāsassetaṁ adhivacanaṁ.",
  "atk-vin01a3:361_2": "Aññampi vatthuṁ lissati silissati vohāramatteneva īsakaṁ allīyatīti leso.",
  "atk-vin01a3:361_3": "Jātiādīnaṁyeva aññatarakoṭṭhāsassetaṁ adhivacanaṁ.",
  "atk-vin01a3:361_4": "Tato paraṁ uttānatthameva.",
  "atk-vin01a3:361_5": "Sikkhāpadapaññattiyampi ayamevattho.",
  "atk-vin01a3:361_6": "Padabhājane pana yassa aññabhāgiyassa adhikaraṇassa kiñcidesaṁ lesamattaṁ upādāya pārājikena dhammena anuddhaṁseyya , taṁ yasmā aṭṭhuppattivaseneva āvibhūtaṁ, tasmā na vibhattanti veditabbaṁ.",
  "atk-vin01a3:362_0": "393.",
  "atk-vin01a3:362_1": "Yāni pana adhikaraṇanti vacanasāmaññato atthuddhāravasena pavattāni cattāri adhikaraṇāni, tesaṁ aññabhāgiyatā ca tabbhāgiyatā ca yasmā apākaṭā jānitabbā ca vinayadharehi, tasmā vacanasāmaññato laddhaṁ adhikaraṇaṁ nissāya taṁ āvikaronto ‘‘aññabhāgiyassa adhikaraṇassāti āpattaññabhāgiyaṁ vā hoti adhikaraṇaññabhāgiyaṁ vā’’tiādimāha.",
  "atk-vin01a3:362_2": "Yā ca sā avasāne āpattaññabhāgiyassa adhikaraṇassa vasena codanā vuttā, tampi dassetuṁ ayaṁ sabbādhikaraṇānaṁ tabbhāgiyaaññabhāgiyatā samāhaṭāti veditabbā.",
  "atk-vin01a3:363_0": "Tattha ca āpattaññabhāgiyaṁ vāti paṭhamaṁ uddiṭṭhattā ‘‘kathañca āpatti āpattiyā aññabhāgiyā hotī’’ti niddese ārabhitabbe yasmā āpattādhikaraṇassa tabbhāgiyavicāraṇāyaṁyeva ayamattho āgamissati, tasmā evaṁ anārabhitvā ‘‘kathañca adhikaraṇaṁ adhikaraṇassa aññabhāgiya’’nti pacchimapadaṁyeva gahetvā niddeso āraddhoti veditabbo.",
  "atk-vin01a3:364_0": "Tattha aññabhāgiyavāro uttānatthoyeva.",
  "atk-vin01a3:364_1": "Ekamekañhi adhikaraṇaṁ itaresaṁ tiṇṇaṁ tiṇṇaṁ aññabhāgiyaṁ aññapakkhiyaṁ aññakoṭṭhāsiyaṁ hoti, vatthuvisabhāgattā, tabbhāgiyavāre pana vivādādhikaraṇaṁ vivādādhikaraṇassa tabbhāgiyaṁ tappakkhiyaṁ taṁkoṭṭhāsiyaṁ vatthusabhāgattā, tathā anuvādādhikaraṇaṁ anuvādādhikaraṇassa. Kathaṁ?",
  "atk-vin01a3:364_2": "Buddhakālato paṭṭhāya hi aṭṭhārasa bhedakaravatthūni nissāya uppannavivādo ca idāni uppajjanakavivādo ca vatthusabhāgatāya ekaṁ vivādādhikaraṇameva hoti, tathā buddhakālato paṭṭhāya catasso vipattiyo nissāya uppannaanuvādo ca idāni uppajjanakaanuvādo ca vatthusabhāgatāya ekaṁ anuvādādhikaraṇameva hoti.",
  "atk-vin01a3:364_3": "Yasmā pana āpattādhikaraṇaṁ āpattādhikaraṇassa sabhāgavisabhāgavatthuto sabhāgasarikkhāsarikkhato ca ekaṁsena tabbhāgiyaṁ na hoti, tasmā āpattādhikaraṇaṁ āpattādhikaraṇassa siyā tabbhāgiyaṁ siyā aññabhāgiyanti vuttaṁ.",
  "atk-vin01a3:364_4": "Tattha ādito paṭṭhāya aññabhāgiyassa paṭhamaṁ niddiṭṭhattā idhāpi aññabhāgiyameva paṭhamaṁ niddiṭṭhaṁ, tattha aññabhāgiyattañca parato tabbhāgiyattañca vuttanayeneva veditabbaṁ.",
  "atk-vin01a3:365_0": "Kiccādhikaraṇaṁkiccādhikaraṇassa tabbhāgiyanti ettha pana buddhakālato paṭṭhāya cattāri saṅghakammāni nissāya uppannaṁ adhikaraṇañca idāni cattāri saṅghakammāni nissāya uppajjanakaṁ adhikaraṇañca sabhāgatāya sarikkhatāya ca ekaṁ kiccādhikaraṇameva hoti.",
  "atk-vin01a3:365_1": "Kiṁ pana saṅghakammāni nissāya uppannaṁ adhikaraṇaṁ kiccādhikaraṇaṁ, udāhu saṅghakammānamevetaṁ adhivacananti?",
  "atk-vin01a3:365_2": "Saṅghakammānamevetaṁ adhivacanaṁ.",
  "atk-vin01a3:365_3": "Evaṁ santepi saṅghakammaṁ nāma ‘‘idañcidañca evaṁ kattabba’’nti yaṁ kammalakkhaṇaṁ manasikaroti taṁ nissāya uppajjanato purimaṁ purimaṁ saṅghakammaṁ nissāya uppajjanato ca saṅghakammāni nissāya uppannaṁ adhikaraṇaṁ kiccādhikaraṇanti vuttaṁ.",
  "atk-vin01a3:366_0": "394.Kiñci desaṁ lesamattaṁ upādāyāti ettha pana yasmā desoti vā lesamattoti vā pubbe vuttanayeneva byañjanato nānaṁ atthato ekaṁ, tasmā ‘‘leso nāma dasa lesā jātileso nāmaleso’’tiādimāha.",
  "atk-vin01a3:366_1": "Tattha jātiyeva jātileso.",
  "atk-vin01a3:366_2": "Esa nayo sesesu.",
  "atk-vin01a3:367_0": "395.",
  "atk-vin01a3:367_1": "Idāni tameva lesaṁ vitthārato dassetuṁ yathā taṁ upādāya anuddhaṁsanā hoti tathā savatthukaṁ katvā dassento ‘‘jātileso nāma khattiyo diṭṭho hotī’’tiādimāha.",
  "atk-vin01a3:367_2": "Tattha khattiyo diṭṭho hotīti añño koci khattiyajātiyo iminā codakena diṭṭho hoti.",
  "atk-vin01a3:367_3": "Pārājikaṁ dhammaṁ ajjhāpajjantoti methunadhammādīsu aññataraṁ āpajjanto.",
  "atk-vin01a3:367_4": "Aññaṁ khattiyaṁ passitvācodetīti atha so aññaṁ attano veriṁ khattiyajātiyaṁ bhikkhuṁ passitvā taṁ khattiyajātilesaṁ gahetvā evaṁ codeti ‘‘khattiyo mayā diṭṭho pārājikaṁ dhammaṁ ajjhāpajjanto, tvaṁ khattiyo, pārājikaṁ dhammaṁ ajjhāpannosī’’ atha vā ‘‘tvaṁ so khattiyo, na añño, pārājikaṁ dhammaṁ ajjhāpannosi, assamaṇosi asakyaputtiyosi natthi tayā saddhiṁ uposatho vā pavāraṇā vā saṅghakammaṁ vā’’ti, āpatti vācāya vācāya saṅghādisesassa.",
  "atk-vin01a3:367_5": "Ettha ca tesaṁ khattiyānaṁ aññamaññaṁ asadisassa tassa tassa dīghādino vā diṭṭhādino vā vasena aññabhāgiyatā khattiyajātipaññattiyā ādhāravasena adhikaraṇatā ca veditabbā, etenupāyena sabbapadesu yojanā veditabbā.",
  "atk-vin01a3:368_0": "400.",
  "atk-vin01a3:368_1": "Pattalesaniddese ca sāṭakapattoti lohapattasadiso susaṇṭhāno succhavi siniddho bhamaravaṇṇo mattikāpatto vuccati.",
  "atk-vin01a3:368_2": "Sumbhakapattoti pakatimattikāpatto.",
  "atk-vin01a3:369_0": "406.",
  "atk-vin01a3:369_1": "Yasmā pana āpattilesassa ekapadeneva saṅkhepato niddeso vutto, tasmā vitthāratopi taṁ dassetuṁ ‘‘bhikkhu saṅghādisesaṁ ajjhāpajjanto diṭṭho hotī’’tiādi vuttaṁ.",
  "atk-vin01a3:369_2": "Kasmā panassa tattheva niddesaṁ avatvā idha visuṁ vuttoti?",
  "atk-vin01a3:369_3": "Sesaniddesehi asabhāgattā.",
  "atk-vin01a3:369_4": "Sesaniddesā hi aññaṁ disvā aññassa codanāvasena vuttā.",
  "atk-vin01a3:369_5": "Ayaṁ pana ekameva aññaṁ āpattiṁ āpajjantaṁ disvā aññāya āpattiyā codanāvasena vutto.",
  "atk-vin01a3:369_6": "Yadi evaṁ kathaṁ aññabhāgiyaṁ adhikaraṇaṁ hotīti? Āpattiyā.",
  "atk-vin01a3:369_7": "Teneva vuttaṁ –",
  "atk-vin01a3:369_8": "‘‘evampi āpattaññabhāgiyañca hoti leso ca upādinno’’ti.",
  "atk-vin01a3:369_9": "Yañhi so saṅghādisesaṁ āpanno taṁ pārājikassa aññabhāgiyaṁ adhikaraṇaṁ.",
  "atk-vin01a3:369_10": "Tassa pana aññabhāgiyassa adhikaraṇassa leso nāma yo so sabbakhattiyānaṁ sādhāraṇo khattiyabhāvo viya sabbāpattīnaṁ sādhāraṇo āpattibhāvo.",
  "atk-vin01a3:369_11": "Etenupāyena sesāpattimūlakanayo codāpakavāro ca veditabbo.",
  "atk-vin01a3:370_0": "408.Anāpatti tathāsaññī codeti vā codāpeti vāti ‘‘pārājikaṁyeva ayaṁ āpanno’’ti yo evaṁ tathāsaññī codeti vā codāpeti vā tassa anāpatti.",
  "atk-vin01a3:370_1": "Sesaṁ sabbattha uttānameva.",
  "atk-vin01a3:370_2": "Samuṭṭhānādīnipi paṭhamaduṭṭhadosasadisānevāti.",
  "atk-vin01a3:371_0": "Dutiyaduṭṭhadosasikkhāpadavaṇṇanā niṭṭhitā.",
  "atk-vin01a3:372_0": "10. Paṭhamasaṅghabhedasikkhāpadavaṇṇanā",
  "atk-vin01a3:373_0": "409.Tenasamayena buddho bhagavāti saṅghabhedasikkhāpadaṁ.",
  "atk-vin01a3:373_1": "Tattha atha kho devadattotiādīsu yo ca devadatto, yathā ca pabbajito, yena ca kāraṇena kokālikādayo upasaṅkamitvā ‘‘etha mayaṁ āvuso samaṇassa gotamassa saṅghabhedaṁ karissāma cakkabheda’’nti āha.",
  "atk-vin01a3:373_2": "Taṁ sabbaṁ saṅghabhedakkhandhake (cūḷava.",
  "atk-vin01a3:373_3": "343) āgatameva.",
  "atk-vin01a3:373_4": "Pañcavatthuyācanā pana kiñcāpi tattheva āgamissati.",
  "atk-vin01a3:373_5": "Atha kho idhāpi āgatattā yadettha vattabbaṁ, taṁ vatvāva gamissāma.",
  "atk-vin01a3:374_0": "Sādhu bhanteti āyācanā.",
  "atk-vin01a3:374_1": "Bhikkhū yāvajīvaṁ āraññikā assūti āraññikadhutaṅgaṁ samādāya sabbepi bhikkhū yāva jīvanti tāva āraññikā hontu , araññeyeva vasantu.",
  "atk-vin01a3:374_2": "Yo gāmantaṁ osareyya vajjaṁ naṁ phuseyyāti yo ekabhikkhupi araññaṁ pahāya nivāsatthāya gāmantaṁ osareyya, vajjaṁ taṁ phuseyya naṁ bhikkhuṁ doso phusatu, āpattiyā naṁ bhagavā kāretū’’ti adhippāyena vadati.",
  "atk-vin01a3:374_3": "Esa nayo sesavatthūsupi.",
  "atk-vin01a3:375_0": "410.Janaṁ saññāpessāmāti janaṁ amhākaṁ appicchatādibhāvaṁ jānāpessāma, atha vā paritosessāma pasādessāmāti vuttaṁ hoti.",
  "atk-vin01a3:376_0": "Imāni pana pañca vatthūni yācato devadattassa vacanaṁ sutvāva aññāsi bhagavā ‘‘saṅghabhedatthiko hutvā ayaṁ yācatī’’ti.",
  "atk-vin01a3:376_1": "Yasmā pana tāni anujāniyamānāni bahūnaṁ kulaputtānaṁ maggantarāyāya saṁvattanti, tasmā bhagavā ‘‘alaṁ devadattā’’ti paṭikkhipitvā ‘‘yo icchati āraññiko hotū’’tiādimāha.",
  "atk-vin01a3:377_0": "Ettha pana bhagavato adhippāyaṁ viditvā kulaputtena attano patirūpaṁ veditabbaṁ.",
  "atk-vin01a3:377_1": "Ayañhettha bhagavato adhippāyo –",
  "atk-vin01a3:377_2": "‘‘eko bhikkhu mahajjhāsayo hoti mahussāho, sakkoti gāmantasenāsanaṁ paṭikkhipitvā araññe viharanto dukkhassantaṁ kātuṁ.",
  "atk-vin01a3:377_3": "Eko dubbalo hoti appathāmo araññe na sakkoti, gāmanteyeva sakkoti.",
  "atk-vin01a3:377_4": "Eko mahabbalo samappavattadhātuko adhivāsanakhantisampanno iṭṭhāniṭṭhesu samacitto araññepi gāmantepi sakkotiyeva.",
  "atk-vin01a3:377_5": "Eko neva gāmante na araññe sakkoti padaparamo hoti.",
  "atk-vin01a3:378_0": "Tatra yvāyaṁ mahajjhāsayo hoti mahussāho, sakkoti gāmantasenāsanaṁ paṭikkhipitvā araññe viharanto dukkhassantaṁ kātuṁ, so araññeyeva vasatu, idamassa patirūpaṁ.",
  "atk-vin01a3:378_1": "Saddhivihārikādayopi cassa anusikkhamānā araññe vihātabbameva maññissanti.",
  "atk-vin01a3:379_0": "Yo pana dubbalo hoti appathāmo gāmanteyeva sakkoti dukkhassantaṁ kātuṁ, na araññe so gāmanteyeva vasatu, yvāyaṁ mahabbalo samappavattadhātuko adhivāsanakhantisampanno iṭṭhāniṭṭhesu samacitto araññepi gāmantepi sakkotiyeva, ayampi gāmantasenāsanaṁ pahāya araññe viharatu, idamassa patirūpaṁ saddhivihārikāpi hissa anusikkhamānā araññe vihātabbaṁ maññissanti.",
  "atk-vin01a3:380_0": "Yo panāyaṁ neva gāmante na araññe sakkoti padaparamo hoti.",
  "atk-vin01a3:380_1": "Ayampi araññeyeva vasatu.",
  "atk-vin01a3:380_2": "Ayaṁ hissa dhutaṅgasevanā kammaṭṭhānabhāvanā ca āyatiṁ maggaphalānaṁ upanissayo bhavissati.",
  "atk-vin01a3:380_3": "Saddhivihārikādayo cassa anusikkhamānā araññe vihātabbaṁ maññissantīti.",
  "atk-vin01a3:381_0": "Evaṁ yvāyaṁ dubbalo hoti appathāmo gāmanteyeva viharanto sakkoti dukkhassantaṁ kātuṁ na araññe, imaṁ puggalaṁ sandhāya bhagavā ‘‘yo icchati gāmante viharatū’’ti āha.",
  "atk-vin01a3:381_1": "Iminā ca puggalena aññesampi dvāraṁ dinnaṁ.",
  "atk-vin01a3:382_0": "Yadi pana bhagavā devadattassa vādaṁ sampaṭiccheyya, yvāyaṁ puggalo pakatiyā dubbalo hoti appathāmo, yopi daharakāle araññavāsaṁ abhisambhuṇitvā jiṇṇakāle vā vātapittādīhi samuppannadhātukkhobhakāle vā nābhisambhuṇāti, gāmanteyeva pana viharanto sakkoti dukkhassantaṁ kātuṁ, tesaṁ ariyamaggupacchedo bhaveyya, arahattaphalādhigamo na bhaveyya, uddhammaṁ ubbinayaṁ vilomaṁ aniyyānikaṁ satthu sāsanaṁ bhaveyya, satthā ca tesaṁ asabbaññū assa ‘‘sakavādaṁ chaḍḍetvā devadattavāde patiṭṭhito’’ti gārayho ca bhaveyya.",
  "atk-vin01a3:382_1": "Tasmā bhagavā evarūpe puggale saṅgaṇhanto devadattassa vādaṁ paṭikkhipi.",
  "atk-vin01a3:382_2": "Etenevūpāyena piṇḍapātikavatthusmimpi paṁsukūlikavatthusmimpi aṭṭha māse rukkhamūlikavatthusmimpi vinicchayo veditabbo.",
  "atk-vin01a3:382_3": "Cattāro pana māse rukkhamūlasenāsanaṁ paṭikkhittameva.",
  "atk-vin01a3:383_0": "Macchamaṁsavatthusmiṁ tikoṭiparisuddhanti tīhi koṭīhi parisuddhaṁ, diṭṭhādīhi aparisuddhīhi virahitanti attho.",
  "atk-vin01a3:383_1": "Tenevāha –",
  "atk-vin01a3:383_2": "‘‘adiṭṭhaṁ, asutaṁ, aparisaṅkita’’nti.",
  "atk-vin01a3:383_3": "Tattha ‘‘adiṭṭhaṁ’’ nāma bhikkhūnaṁ atthāya migamacche vadhitvā gayhamānaṁ adiṭṭhaṁ.",
  "atk-vin01a3:383_4": "‘‘Asutaṁ’’ nāma bhikkhūnaṁ atthāya migamacche vadhitvā gahitanti asutaṁ.",
  "atk-vin01a3:383_5": "‘‘Aparisaṅkitaṁ’’ pana diṭṭhaparisaṅkitaṁ sutaparisaṅkitaṁ tadubhayavimuttaparisaṅkitañca ñatvā tabbipakkhato jānitabbaṁ. Kathaṁ?",
  "atk-vin01a3:383_6": "Idha bhikkhū passanti manusse jālavāgurādihatthe gāmato va nikkhamante araññe vā vicarante, dutiyadivase ca nesaṁ taṁ gāmaṁ piṇḍāya paviṭṭhānaṁ samacchamaṁsaṁ piṇḍapātaṁ abhiharanti.",
  "atk-vin01a3:383_7": "Te tena diṭṭhena parisaṅkanti ‘‘bhikkhūnaṁ nukho atthāya kata’’nti idaṁ diṭṭhaparisaṅkitaṁ, nāma etaṁ gahetuṁ na vaṭṭati.",
  "atk-vin01a3:383_8": "Yaṁ evaṁ aparisaṅkitaṁ taṁ vaṭṭati.",
  "atk-vin01a3:383_9": "Sace pana te manussā ‘‘kasmā bhante na gaṇhathā’’ti pucchitvā tamatthaṁ sutvā ‘‘nayidaṁ bhante bhikkhūnaṁ atthāya kataṁ, amhehi attano atthāya vā rājayuttādīnaṁ atthāya vā kata’’nti vadanti kappati.",
  "atk-vin01a3:384_0": "Naheva kho bhikkhū passanti;",
  "atk-vin01a3:384_1": "apica suṇanti, manussā kira jālavāgurādihatthā gāmato vā nikkhamanti, araññe vā vicarantī’’ti.",
  "atk-vin01a3:384_2": "Dutiyadivase ca nesaṁ taṁ gāmaṁ piṇḍāya paviṭṭhānaṁ ‘‘bhikkhūnaṁ nukho atthāya kata’’nti idaṁ ‘‘sutaparisaṅkitaṁ’’ nāma.",
  "atk-vin01a3:384_3": "Etaṁ gahetuṁ na vaṭṭati, yaṁ evaṁ aparisaṅkitaṁ taṁ vaṭṭati.",
  "atk-vin01a3:384_4": "Sace pana te manussā ‘‘kasmā, bhante, na gaṇhathā’’ti pucchitvā tamatthaṁ sutvā ‘‘nayidaṁ, bhante, bhikkhūnaṁ atthāya kataṁ, amhehi attano atthāya vā rājayuttādīnaṁ atthāya vā kata’’nti vadanti kappati.",
  "atk-vin01a3:385_0": "Naheva kho pana bhikkhū passanti, na suṇanti;",
  "atk-vin01a3:385_1": "apica kho tesaṁ gāmaṁ piṇḍāya paviṭṭhānaṁ pattaṁ gahetvā samacchamaṁsaṁ piṇḍapātaṁ abhisaṅkharitvā abhiharanti, te parisaṅkanti ‘‘bhikkhūnaṁ nukho atthāya kata’’nti idaṁ ‘‘tadubhayavimuttaparisaṅkitaṁ’’ nāma.",
  "atk-vin01a3:385_2": "Etaṁ gahetuṁ na vaṭṭati.",
  "atk-vin01a3:385_3": "Yaṁ evaṁ aparisaṅkitaṁ taṁ vaṭṭati.",
  "atk-vin01a3:385_4": "Sace pana te manussā ‘‘kasmā, bhante, na gaṇhathā’’ti pucchitvā tamatthaṁ sutvā ‘‘nayidaṁ, bhante, bhikkhūnaṁ atthāya kataṁ amhehi attano atthāya vā rājayuttādīnaṁ atthāya vā kataṁ pavattamaṁsaṁ vā kappiyameva labhitvā bhikkhūnaṁ atthāya sampādita’’nti vadanti kappati.",
  "atk-vin01a3:385_5": "Matānaṁ petakiccatthāya maṅgalādīnaṁ vā atthāya katepi eseva nayo.",
  "atk-vin01a3:385_6": "Yaṁ yañhi bhikkhūnaṁyeva atthāya akataṁ, yattha ca nibbematiko hoti, taṁ sabbaṁ kappati.",
  "atk-vin01a3:386_0": "Sace pana ekasmiṁ vihāre bhikkhū uddissa kataṁ hoti, te ca attano atthāya katabhāvaṁ na jānanti, aññe jānanti.",
  "atk-vin01a3:386_1": "Ye jānanti, tesaṁ na vaṭṭati , itaresaṁ vaṭṭati.",
  "atk-vin01a3:386_2": "Aññe na jānanti, teyeva jānanti, tesaṁyeva na vaṭṭati, aññesaṁ vaṭṭati.",
  "atk-vin01a3:386_3": "Tepi amhākaṁ atthāya katanti jānanti, aññepi etesaṁ atthāya katanti jānanti, sabbesampi na vaṭṭati, sabbe na jānanti, sabbesampi vaṭṭati.",
  "atk-vin01a3:386_4": "Pañcasu hi sahadhammikesu yassa vā tassa vā atthāya uddissa kataṁ, sabbesaṁ na kappati.",
  "atk-vin01a3:387_0": "Sace pana koci ekaṁ bhikkhuṁ uddissa pāṇaṁ vadhitvā tassa pattaṁ pūretvā deti, so ca attano atthāya katabhāvaṁ jānaṁyeva gahetvā aññassa bhikkhuno deti, so tassa saddhāya paribhuñjati, kassa āpattīti?",
  "atk-vin01a3:387_1": "Dvinnampi anāpatti.",
  "atk-vin01a3:387_2": "Yañhi uddissa kataṁ tassa abhuttatāya anāpatti, itarassa ajānanatāya.",
  "atk-vin01a3:387_3": "Kappiyamaṁsassa hi paṭiggahaṇe āpatti natthi.",
  "atk-vin01a3:387_4": "Uddissa katañca ajānitvā bhuttassa pacchā ñatvā āpattidesanākiccaṁ nāma natthi, akappiyamaṁsaṁ pana ajānitvā bhuttena pacchā ñatvāpi āpatti desetabbā, uddissa katañhi ñatvā bhuñjatova āpatti.",
  "atk-vin01a3:387_5": "Akappiyamaṁsaṁ ajānitvā bhuñjantassāpi āpattiyeva.",
  "atk-vin01a3:387_6": "Tasmā āpattibhīrukena rūpaṁ sallakkhentenapi pucchitvāva maṁsaṁ paṭiggahetabbaṁ.",
  "atk-vin01a3:387_7": "Paribhogakāle pucchitvā paribhuñjissāmīti vā gahetvā pucchitvāva paribhuñjitabbaṁ. Kasmā?",
  "atk-vin01a3:387_8": "Duviññeyyattā.",
  "atk-vin01a3:387_9": "Acchamaṁsaṁ hi sūkaramaṁsasadisaṁ hoti, dīpimaṁsādīnipi migamaṁsādisadisāni, tasmā pucchitvā gahaṇameva vattanti vadanti.",
  "atk-vin01a3:388_0": "Haṭṭho udaggoti tuṭṭho ceva unnatakāyacitto ca hutvā.",
  "atk-vin01a3:388_1": "So kira ‘‘na bhagavā imāni pañca vatthūni anujānāti, idāni sakkhissāmi saṅghabhedaṁ kātu’’nti kokālikassa iṅgitākāraṁ dassetvā yathā visaṁ vā khāditvā rajjuyā vā ubbandhitvā satthaṁ vā āharitvā maritukāmo puriso visādīsu aññataraṁ labhitvā tappaccayā āsannampi maraṇadukkhaṁ ajānanto haṭṭho udaggo hoti;",
  "atk-vin01a3:388_2": "evameva saṅghabhedapaccayā āsannampi avīcimhi nibbattitvā paṭisaṁvedanīyaṁ dukkhaṁ ajānanto ‘‘laddho dāni me saṅghabhedassa upāyo’’ti haṭṭho udaggo sapariso uṭṭhāyāsanā teneva haṭṭhabhāvena bhagavantaṁ abhivādetvā padakkhiṇaṁ katvā pakkāmi.",
  "atk-vin01a3:389_0": "Te mayaṁ imehi pañcahi vatthūhi samādāya vattāmāti ettha pana ‘‘imāni pañca vatthūnī’’ti vattabbepi te mayaṁ imehi pañcahi vatthūhi janaṁ saññāpessāmāti abhiṇhaṁ parivitakkavasena vibhattivipallāsaṁ asallakkhetvā abhiṇhaṁ parivitakkānurūpameva ‘‘te mayaṁ imehi pañcahi vatthūhī’’ti āha, yathā taṁ vikkhittacitto.",
  "atk-vin01a3:390_0": "Dhutāsallekhavuttinoti yā paṭipadā kilese dhunāti, tāya samannāgatattā dhutā.",
  "atk-vin01a3:390_1": "Yā ca kilese sallikhati, sā etesaṁ vuttīti sallekhavuttino.",
  "atk-vin01a3:391_0": "Bāhulikoti cīvarādīnaṁ paccayānaṁ bahulabhāvo bāhullaṁ, taṁ bāhullamassa atthi, tasmiṁ vā bāhulle niyutto ṭhitoti bāhuliko.",
  "atk-vin01a3:391_1": "Bāhullāya cetetīti bāhulattāya ceteti kappeti pakappeti.",
  "atk-vin01a3:391_2": "Kathañhi nāma mayhañca sāvakānañca cīvarādīnaṁ paccayānaṁ bahulabhāvo bhaveyyāti evaṁ ussukkamāpannoti adhippāyo.",
  "atk-vin01a3:391_3": "Cakkabhedāyāti āṇābhedāya.",
  "atk-vin01a3:392_0": "Dhammiṁ kathaṁ katvāti khandhake vuttanayena ‘‘alaṁ, devadatta, mā te rucci saṅghabhedo.",
  "atk-vin01a3:392_1": "Garuko kho, devadatta, saṅghabhedo.",
  "atk-vin01a3:392_2": "Yo kho, devadatta, samaggaṁ saṅghaṁ bhindati, kappaṭṭhikaṁ kibbisaṁ pasavati, kappaṁ nirayamhi paccati, yo ca kho, devadatta, bhinnaṁ saṅghaṁ samaggaṁ karoti, brahmaṁ puññaṁ pasavati, kappaṁ saggamhi modatī’’ti (cūḷava.",
  "atk-vin01a3:392_3": "343) evamādikaṁ anekappakāraṁ devadattassa ca bhikkhūnañca tadanucchavikaṁ tadanulomikaṁ dhammiṁ kathaṁ katvā.",
  "atk-vin01a3:393_0": "411.Samaggassāti sahitassa cittena ca sarīrena ca aviyuttassāti attho.",
  "atk-vin01a3:393_1": "Padabhājanepi hi ayameva attho dassito.",
  "atk-vin01a3:393_2": "Samānasaṁvāsakoti hi vadatā cittena aviyogo dassito hoti.",
  "atk-vin01a3:393_3": "Samānasīmāyaṁ ṭhitoti vadatā sarīrena. Kathaṁ?",
  "atk-vin01a3:393_4": "Samānasaṁvāsako hi laddhinānāsaṁvāsakena vā kammanānāsaṁvāsakena vā virahito samacittatāya cittena aviyutto hoti.",
  "atk-vin01a3:393_5": "Samānasīmāyaṁ ṭhito kāyasāmaggidānato sarīrena aviyutto.",
  "atk-vin01a3:394_0": "Bhedanasaṁvattanikaṁ vā adhikaraṇanti bhedanassa saṅghabhedassa atthāya saṁvattanikaṁ kāraṇaṁ.",
  "atk-vin01a3:394_1": "Imasmiñhi okāse ‘‘kāmahetu kāmanidānaṁ kāmādhikaraṇa’’ntiādīsu (ma. ni.",
  "atk-vin01a3:394_2": "1.168) viya kāraṇaṁ adhikaraṇanti adhippetaṁ.",
  "atk-vin01a3:394_3": "Tañca yasmā aṭṭhārasavidhaṁ hoti, tasmā padabhājane ‘‘aṭṭhārasa bhedakaravatthūnī’’ti vuttaṁ.",
  "atk-vin01a3:394_4": "Tāni pana ‘‘idhūpāli, bhikkhu adhammaṁ dhammoti dīpetī’’tiādinā (cūḷava.",
  "atk-vin01a3:394_5": "352) nayena khandhake āgatāni, tasmā tatreva nesaṁ atthaṁ vaṇṇayissāma.",
  "atk-vin01a3:394_6": "Yopi cāyaṁ imāni vatthūni nissāya aparehipi kammena, uddesena, vohārena, anusāvanāya, salākaggāhenāti pañcahi kāraṇehi saṅghabhedo hoti, tampi āgataṭṭhāneyeva pakāsayissāma.",
  "atk-vin01a3:394_7": "Saṅkhepato pana bhedanasaṁvattanikaṁ vā adhikaraṇaṁ samādāyāti ettha saṅghabhedassa atthāya saṁvattanikaṁ saṅghabhedanipphattisamatthaṁ kāraṇaṁ gahetvāti evamattho veditabbo.",
  "atk-vin01a3:394_8": "Paggayhāti paggahitaṁ abbhussitaṁ pākaṭaṁ katvā.",
  "atk-vin01a3:394_9": "Tiṭṭheyyāti yathāsamādinnaṁ yathāpaggahitameva ca katvā accheyya .",
  "atk-vin01a3:394_10": "Yasmā pana evaṁ paggaṇhatā tiṭṭhatā ca taṁ dīpitañceva appaṭinissaṭṭhañca hoti, tasmā padabhājane ‘‘dīpeyyā’’ti ca ‘‘nappaṭinissajjeyyā’’ti ca vuttaṁ.",
  "atk-vin01a3:395_0": "Bhikkhūhi evamassa vacanīyoti aññehi lajjīhi bhikkhūhi evaṁ vattabbo bhaveyya.",
  "atk-vin01a3:395_1": "Padabhājane cassa ye passantīti ye sammukhā paggayha tiṭṭhantaṁ passanti.",
  "atk-vin01a3:395_2": "Ye suṇantīti yepi ‘‘asukasmiṁ nāma vihāre bhikkhū bhedanasaṁvattanikaṁ adhikaraṇaṁ samādāya paggayha tiṭṭhantī’’ti suṇanti.",
  "atk-vin01a3:396_0": "Sametāyasmā saṅghenāti āyasmā saṅghena saddhiṁ sametu samāgacchatu ekaladdhiko hotūti attho.",
  "atk-vin01a3:396_1": "Kiṁ kāraṇā?",
  "atk-vin01a3:396_2": "Samaggo hi saṅgho sammodamāno avivadamāno ekuddeso phāsu viharatīti.",
  "atk-vin01a3:397_0": "Tattha sammodamānoti aññamaññaṁ sampattiyā saṭṭhu modamāno.",
  "atk-vin01a3:397_1": "Avivadamānoti ‘‘ayaṁ dhammo, nāyaṁ dhammo’’ti evaṁ na vivadamāno.",
  "atk-vin01a3:397_2": "Eko uddeso assāti ekuddeso, ekato pavattapātimokkhuddeso, na visunti attho.",
  "atk-vin01a3:397_3": "Phāsu viharatīti sukhaṁ viharati.",
  "atk-vin01a3:398_0": "Iccetaṁ kusalanti etaṁ paṭinissajjanaṁ kusalaṁ khemaṁ sotthibhāvo tassa bhikkhuno.",
  "atk-vin01a3:398_1": "No ce paṭinissajjati āpatti dukkaṭassāti tikkhattuṁ vuttassa appaṭinissajjato dukkaṭaṁ.",
  "atk-vin01a3:398_2": "Sutvā na vadanti āpatti dukkaṭassāti ye sutvā na vadanti, tesampi dukkaṭaṁ.",
  "atk-vin01a3:398_3": "Kīvadūre sutvā avadantānaṁ dukkaṭaṁ?",
  "atk-vin01a3:398_4": "Ekavihāre tāva vattabbaṁ natthi.",
  "atk-vin01a3:398_5": "Aṭṭhakathāyaṁ pana vuttaṁ ‘‘samantā addhayojane bhikkhūnaṁ bhāro.",
  "atk-vin01a3:398_6": "Dūtaṁ vā paṇṇaṁ vā pesetvā vadatopi āpattimokkho natthi.",
  "atk-vin01a3:398_7": "Sayameva gantvā ‘garuko kho, āvuso, saṅghabhedo , mā saṅghabhedāya, parakkamī’ti nivāretabbo’’ti.",
  "atk-vin01a3:398_8": "Pahontena pana dūrampi gantabbaṁ agilānānañhi dūrepi bhāroyeva.",
  "atk-vin01a3:399_0": "Idāni ‘‘evañca so bhikkhu bhikkhūhi vuccamāno’’tiādīsu atthamattameva dassetuṁ ‘‘so bhikkhu saṅghamajjhampi ākaḍḍhitvā vattabbo’’tiādimāha.",
  "atk-vin01a3:399_1": "Tattha saṅghamajjhampi ākaḍḍhitvāti sace purimanayena vuccamāno na paṭinissajjati hatthesu ca pādesu ca gahetvāpi saṅghamajjhaṁ ākaḍḍhitvā punapi ‘‘mā āyasmā’’tiādinā nayena tikkhattuṁ vattabbo.",
  "atk-vin01a3:400_0": "Yāvatatiyaṁ samanubhāsitabboti yāva tatiyaṁ samanubhāsanaṁ tāva samanubhāsitabbo.",
  "atk-vin01a3:400_1": "Tīhi samanubhāsanakammavācāhi kammaṁ kātabbanti vuttaṁ hoti.",
  "atk-vin01a3:400_2": "Padabhājane panassa atthameva gahetvā samanubhāsanavidhiṁ dassetuṁ ‘‘so bhikkhu samanubhāsitabbo.",
  "atk-vin01a3:400_3": "Evañca pana, bhikkhave, samanubhāsitabbo’’tiādi vuttaṁ.",
  "atk-vin01a3:401_0": "414.",
  "atk-vin01a3:401_1": "Tattha ñattiyā dukkaṭaṁ dvīhi kammavācāhi thullaccayā paṭippassambhantīti yañca ñattipariyosāne dukkaṭaṁ āpanno, ye ca dvīhi kammavācāhi thullaccaye, tā tissopi āpattiyo ‘‘yassa nakkhamati so bhāseyyā’’ti evaṁ yya-kārappattamattāya tatiyakammavācāya paṭippassambhanti saṅghādisesoyeva tiṭṭhati.",
  "atk-vin01a3:401_2": "Kiṁ pana āpannāpattiyo paṭippassambhanti anāpannāti?",
  "atk-vin01a3:401_3": "Mahāsumatthero tāva vadati ‘‘yo avasāne paṭinissajjissati, so tā āpattiyo na āpajjati, tasmā anāpannā paṭippassambhantī’’ti.",
  "atk-vin01a3:401_4": "Mahāpadumatthero pana liṅgaparivattena asādhāraṇāpattiyo viya āpannā paṭippassambhanti, anāpannānaṁ kiṁ paṭippassaddhiyā’’ti āha.",
  "atk-vin01a3:402_0": "415.Dhammakamme dhammakammasaññīti tañce samanubhāsanakammaṁ dhammakammaṁ hoti, tasmiṁ dhammakammasaññīti attho.",
  "atk-vin01a3:402_1": "Esa nayo sabbattha.",
  "atk-vin01a3:402_2": "Idha saññā na rakkhati, kammassa dhammikattā eva appaṭinissajjanto āpajjati.",
  "atk-vin01a3:403_0": "416.Asamanubhāsantassāti asamanubhāsiyamānassa appaṭinissajjantassāpi saṅghādisesena anāpatti.",
  "atk-vin01a3:404_0": "Paṭinissajjantassāti ñattito pubbe vā ñattikkhaṇe vā ñattipariyosāne vā paṭhamāya vā anusāvanāya dutiyāya vā tatiyāya vā yāva yya-kāraṁ na sampāpuṇāti, tāva paṭinissajjantassa saṅghādisesena anāpatti.",
  "atk-vin01a3:405_0": "Ādikammikassāti.",
  "atk-vin01a3:405_1": "Ettha pana ‘‘devadatto samaggassa saṅghassa bhedāya parakkami, tasmiṁ vatthusmi’’nti parivāre (pari.",
  "atk-vin01a3:405_2": "17) āgatattā devadatto ādikammiko.",
  "atk-vin01a3:405_3": "So ca kho saṅghabhedāya parakkamanasseva, na appaṭinissajjanassa.",
  "atk-vin01a3:405_4": "Na hi tassa taṁ kammaṁ kataṁ.",
  "atk-vin01a3:405_5": "Kathamidaṁ jānitabbanti ce? Suttato.",
  "atk-vin01a3:405_6": "Yathā hi ‘‘ariṭṭho bhikkhu gaddhabādhipubbo yāvatatiyaṁ samanubhāsanāya na paṭinissajji, tasmiṁ vatthusmi’’nti parivāre (pari.",
  "atk-vin01a3:405_7": "121) āgatattā ariṭṭhassa kammaṁ katanti paññāyati, na tathā devadattassa.",
  "atk-vin01a3:405_8": "Athāpissa katena bhavitabbanti koci attano rucimattena vadeyya, tathāpi appaṭinissajjane ādikammikassa anāpatti nāma natthi.",
  "atk-vin01a3:405_9": "Na hi paññattaṁ sikkhāpadaṁ vītikkamantassa aññatra uddissa anuññātato anāpatti nāma dissati.",
  "atk-vin01a3:405_10": "Yampi ariṭṭhasikkhāpadassa anāpattiyaṁ ‘‘ādikammikassā’’ti potthakesu likhitaṁ, taṁ pamādalikhitaṁ.",
  "atk-vin01a3:405_11": "Pamādalikhitabhāvo cassa ‘‘paṭhamaṁ ariṭṭho bhikkhu codetabbo, codetvā sāretabbo, sāretvā āpattiṁ ropetabbo’’ti (cūḷava.",
  "atk-vin01a3:405_12": "65) evaṁ kammakkhandhake āpattiropanavacanato veditabbo.",
  "atk-vin01a3:406_0": "Iti bhedāya parakkamane ādikammikassa devadattassa yasmā taṁ kammaṁ na kataṁ, tasmāssa āpattiyeva na jātā.",
  "atk-vin01a3:406_1": "Sikkhāpadaṁ pana taṁ ārabbha paññattanti katvā ‘‘ādikammiko’’ti vutto.",
  "atk-vin01a3:406_2": "Iti āpattiyā abhāvatoyevassa anāpatti vuttā.",
  "atk-vin01a3:406_3": "Sā panesā kiñcāpi asamanubhāsantassāti imināva siddhā, yasmā pana asamanubhāsanto nāma yassa kevalaṁ samanubhāsanaṁ na karonti, so vuccati, na ādikammiko.",
  "atk-vin01a3:406_4": "Ayañca devadatto ādikammikoyeva, tasmā ‘‘ādikammikassā’’ti vuttaṁ.",
  "atk-vin01a3:406_5": "Etenupāyena ṭhapetvā ariṭṭhasikkhāpadaṁ sabbasamanubhāsanāsu vinicchayo veditabbo.",
  "atk-vin01a3:406_6": "Sesaṁ sabbattha uttānameva.",
  "atk-vin01a3:407_0": "Samuṭṭhānādīsu tivaṅgikaṁ ekasamuṭṭhānaṁ, samanubhāsanasamuṭṭhānaṁ nāmametaṁ, kāyavācācittato samuṭṭhāti.",
  "atk-vin01a3:407_1": "Paṭinissajjāmīti kāyavikāraṁ vā vacībhedaṁ vā akarontasseva pana āpajjanato akiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "atk-vin01a3:408_0": "Paṭhamasaṅghabhedasikkhāpadavaṇṇanā niṭṭhitā.",
  "atk-vin01a3:409_0": "11. Dutiyasaṅghabhedasikkhāpadavaṇṇanā",
  "atk-vin01a3:410_0": "417-8.Tena samayena buddho bhagavāti dutiyasaṅghabhedasikkhāpadaṁ.",
  "atk-vin01a3:410_1": "Tattha anuvattakāti tassa diṭṭhikhantiruciggahaṇena anupaṭipajjanakā.",
  "atk-vin01a3:410_2": "Vaggaṁ asāmaggipakkhiyavacanaṁ vadantīti vaggavādakā.",
  "atk-vin01a3:410_3": "Padabhājane pana ‘‘tassa vaṇṇāya pakkhāya ṭhitā hontī’’ti vuttaṁ, tassa saṅghabhedāya parakkamantassa vaṇṇatthāya ca pakkhavuḍḍhiatthāya ca ṭhitāti attho.",
  "atk-vin01a3:410_4": "Ye hi vaggavādakā, te niyamena īdisā honti, tasmā evaṁ vuttaṁ.",
  "atk-vin01a3:410_5": "Yasmā pana tiṇṇaṁ uddhaṁ kammārahā na honti, na hi saṅgho saṅghassa kammaṁ karoti, tasmā eko vā dve vā tayo vāti vuttaṁ.",
  "atk-vin01a3:411_0": "Jānātinoti amhākaṁ chandādīni jānāti.",
  "atk-vin01a3:411_1": "Bhāsatīti ‘‘evaṁ karomā’’ti amhehi saddhiṁ bhāsati.",
  "atk-vin01a3:411_2": "Amhākampetaṁ khamatīti yaṁ so karoti, etaṁ amhākampi ruccati.",
  "atk-vin01a3:412_0": "Sametāyasmantānaṁ saṅghenāti āyasmantānaṁ cittaṁ saṅghena saddhiṁ sametu samāgacchatu, ekībhāvaṁ yātūti vuttaṁ hoti.",
  "atk-vin01a3:412_1": "Sesamettha paṭhamasikkhāpade vuttanayattā uttānatthattā ca pākaṭameva.",
  "atk-vin01a3:413_0": "Samuṭṭhānādīnipi paṭhamasikkhāpadasadisānevāti.",
  "atk-vin01a3:414_0": "Dutiyasaṅghabhedasikkhāpadavaṇṇanā niṭṭhitā.",
  "atk-vin01a3:415_0": "12. Dubbacasikkhāpadavaṇṇanā",
  "atk-vin01a3:416_0": "424.Tena samayena buddho bhagavāti dubbacasikkhāpadaṁ.",
  "atk-vin01a3:416_1": "Tattha anācāraṁ ācaratīti anekappakāraṁ kāyavacīdvāravītikkamaṁ karoti.",
  "atk-vin01a3:416_2": "Kiṁ nu kho nāmāti vambhanavacanametaṁ.",
  "atk-vin01a3:416_3": "Ahaṁ kho nāmāti ukkaṁsavacanaṁ.",
  "atk-vin01a3:416_4": "Tumhe vadeyyanti ‘‘idaṁ karotha, idaṁ mā karothā’’ti ahaṁ tumhe vattuṁ arahāmīti dasseti.",
  "atk-vin01a3:416_5": "Kasmāti ce?",
  "atk-vin01a3:416_6": "Yasmā amhākaṁ buddho bhagavā kaṇṭakaṁ āruyha mayā saddhiṁ nikkhamitvā pabbajitotievamādimatthaṁ sandhāyāha.",
  "atk-vin01a3:416_7": "‘‘Amhākaṁ dhammo’’ti vatvā pana attano santakabhāve yuttiṁ dassento ‘‘amhākaṁ ayyaputtena dhammo abhisamito’’ti āha.",
  "atk-vin01a3:416_8": "Yasmā amhākaṁ ayyaputtena catusaccadhammo paṭividdho, tasmā dhammopi amhākanti vuttaṁ hoti.",
  "atk-vin01a3:416_9": "Saṅghaṁ pana attano veripakkhe ṭhitaṁ maññamāno amhākaṁ saṅghoti na vadati.",
  "atk-vin01a3:416_10": "Upamaṁ pana vatvā saṅghaṁ apasādetukāmo ‘‘seyyathāpi nāmā’’tiādimāha.",
  "atk-vin01a3:416_11": "Tiṇakaṭṭhapaṇṇasaṭanti tattha tattha patitaṁ tiṇakaṭṭhapaṇṇaṁ.",
  "atk-vin01a3:416_12": "Atha vā tiṇañca nissārakaṁ lahukaṁ kaṭṭhañca tiṇakaṭṭhaṁ.",
  "atk-vin01a3:416_13": "Paṇṇasaṭanti purāṇapaṇṇaṁ.",
  "atk-vin01a3:416_14": "Ussāreyyāti rāsiṁ kareyya.",
  "atk-vin01a3:417_0": "Pabbateyyāti pabbatappabhavā, sā hi sīghasotā hoti, tasmā tameva gaṇhāti.",
  "atk-vin01a3:417_1": "Saṅkhasevālapaṇakanti ettha saṅkhoti dīghamūlako paṇṇasevālo vuccati.",
  "atk-vin01a3:417_2": "Sevāloti nīlasevālo, avaseso udakapappaṭakatilabījakādi sabbopi paṇakoti saṅkhyaṁ gacchati.",
  "atk-vin01a3:417_3": "Ekato ussāritāti ekaṭṭhāne kenāpi sampiṇḍitā rāsīkatāti dasseti.",
  "atk-vin01a3:418_0": "425-6.Dubbacajātikoti dubbacasabhāvo vattuṁ asakkuṇeyyoti attho.",
  "atk-vin01a3:418_1": "Padabhājanepissa dubbacoti dukkhena kicchena vaditabbo, na sakkā sukhena vattunti attho.",
  "atk-vin01a3:418_2": "Dovacassakaraṇehīti dubbacabhāvakaraṇīyehi, ye dhammā dubbacaṁ puggalaṁ karonti, tehi samannāgatoti attho.",
  "atk-vin01a3:418_3": "Te pana ‘‘katame ca, āvuso, dovacassakaraṇā dhammā?",
  "atk-vin01a3:418_4": "Idhāvuso, bhikkhu pāpiccho hotī’’tiādinā nayena paṭipāṭiyā anumānasutte (ma. ni.",
  "atk-vin01a3:418_5": "1.181) āgatā pāpicchatā, attukkaṁsakaparavambhakatā, kodhanatā, kodhahetu upanāhitā, kodhahetuabhisaṅgitā, kodhahetukodhasāmantavācānicchāraṇatā, codakaṁ paṭippharaṇatā, codakaṁ apasādanatā, codakassa paccāropanatā, aññena aññaṁpaṭicaraṇatā , apadānena na sampāyanatā, makkhipaḷāsitā, issukīmaccharitā, saṭhamāyāvitā, thaddhātimānitā, sandiṭṭhiparāmāsiādhānaggahiduppaṭinissaggitāti ekūnavīsati dhammā veditabbā.",
  "atk-vin01a3:419_0": "Ovādaṁ nakkhamati na sahatīti akkhamo.",
  "atk-vin01a3:419_1": "Yathānusiṭṭhaṁ appaṭipajjanato padakkhiṇena anusāsaniṁ na gaṇhātīti appadakkhiṇaggāhī anusāsaniṁ.",
  "atk-vin01a3:420_0": "Uddesapariyāpannesūti uddese pariyāpannesu antogadhesu.",
  "atk-vin01a3:420_1": "‘‘Yassa siyā āpatti, so āvikareyyā’’ti evaṁ saṅgahitattā anto pātimokkhassa vattamānesūti attho.",
  "atk-vin01a3:420_2": "Sahadhammikaṁ vuccamānoti sahadhammikena vuccamāno karaṇatthe upayogavacanaṁ, pañcahi sahadhammikehi sikkhitabbattā tesaṁ vā santakattā sahadhammikanti laddhanāmena buddhapaññattena sikkhāpadena vuccamānoti attho.",
  "atk-vin01a3:421_0": "Viramathāyasmanto mama vacanāyāti yena vacanena maṁ vadatha, tato mama vacanato viramatha.",
  "atk-vin01a3:421_1": "Mā maṁ taṁ vacanaṁ vadathāti vuttaṁ hoti.",
  "atk-vin01a3:422_0": "Vadatu sahadhammenāti sahadhammikena sikkhāpadena sahadhammena vā aññenapi pāsādikabhāvasaṁvattanikena vacanena vadatu.",
  "atk-vin01a3:422_1": "Yadidanti vuḍḍhikāraṇanidassanatthe nipāto.",
  "atk-vin01a3:422_2": "Tena ‘‘yaṁ idaṁ aññamaññassa hitavacanaṁ āpattito vuṭṭhāpanañca tena aññamaññavacanena aññamaññavuṭṭhāpanena ca saṁvaḍḍhā parisā’’ti evaṁ parisāya vuḍḍhikāraṇaṁ dassitaṁ hoti.",
  "atk-vin01a3:422_3": "Sesaṁ sabbattha uttānameva.",
  "atk-vin01a3:423_0": "Samuṭṭhānādīni paṭhamasaṅghabhedasadisānevāti.",
  "atk-vin01a3:424_0": "Dubbacasikkhāpadavaṇṇanā niṭṭhitā.",
  "atk-vin01a3:425_0": "13. Kuladūsakasikkhāpadavaṇṇanā",
  "atk-vin01a3:426_0": "431.Tenasamayena buddho bhagavāti kuladūsakasikkhāpadaṁ.",
  "atk-vin01a3:426_1": "Tattha assajipunabbasukā nāmāti assaji ceva punabbasuko ca.",
  "atk-vin01a3:426_2": "Kīṭāgirisminti evaṁnāmake janapade.",
  "atk-vin01a3:426_3": "Āvāsikā hontīti ettha āvāso etesaṁ atthīti āvāsikā.",
  "atk-vin01a3:426_4": "‘‘Āvāso’’ti vihāro vuccati.",
  "atk-vin01a3:426_5": "So yesaṁ āyatto navakammakaraṇapurāṇapaṭisaṅkharaṇādibhārahāratāya, te āvāsikā.",
  "atk-vin01a3:426_6": "Ye pana kevalaṁ vihāre vasanti, te nevāsikāti vuccanti.",
  "atk-vin01a3:426_7": "Ime āvāsikā ahesuṁ.",
  "atk-vin01a3:426_8": "Alajjino pāpabhikkhūti nillajjā lāmakabhikkhū, te hi chabbaggiyānaṁ jeṭṭhakachabbaggiyā.",
  "atk-vin01a3:427_0": "Sāvatthiyaṁ kira cha janā sahāyakā ‘‘kasikammādīni dukkarāni, handa mayaṁ sammā pabbajāma! Pabbajantehi ca uppanne kicce nittharaṇakaṭṭhāne pabbajituṁ vaṭṭatī’’ti sammantayitvā dvinnaṁ aggasāvakānaṁ santike pabbajiṁsu.",
  "atk-vin01a3:427_1": "Te pañcavassā hutvā mātikaṁ paguṇaṁ katvā mantayiṁsu ‘‘janapado nāma kadāci subhikkho hoti kadāci dubbhikkho, mayaṁ mā ekaṭṭhāne vasimha, tīsu ṭhānesu vasāmā’’ti.",
  "atk-vin01a3:427_2": "Tato paṇḍukalohitake āhaṁsu –",
  "atk-vin01a3:427_3": "‘‘āvuso, sāvatthi nāma sattapaññāsāya kulasatasahassehi ajjhāvutthā, asītigāmasahassapaṭimaṇḍitānaṁ tiyojanasatikānaṁ dvinnaṁ kāsikosalaraṭṭhānaṁ āyamukhabhūtā, tatra tumhe dhuraṭṭhāneyeva pariveṇāni kāretvā ambapanasanāḷikerādīni ropetvā pupphehi ca phalehi ca kulāni saṅgaṇhantā kuladārake pabbājetvā parisaṁ vaḍḍhethā’’ti.",
  "atk-vin01a3:428_0": "Mettiyabhūmajake āhaṁsu –",
  "atk-vin01a3:428_1": "‘‘āvuso, rājagahaṁ nāma aṭṭhārasahi manussakoṭīhi ajjhāvutthaṁ asītigāmasahassapaṭimaṇḍitānaṁ tiyojanasatikānaṁ dvinnaṁ aṅgamagadharaṭṭhānaṁ āyamukhabhūtaṁ, tatra tumhe dhuraṭṭhāneyeva…pe…",
  "atk-vin01a3:428_2": "parisaṁ vaḍḍhethā’’ti.",
  "atk-vin01a3:429_0": "Assajipunabbasuke āhaṁsu –",
  "atk-vin01a3:429_1": "‘‘āvuso, kīṭāgiri nāma dvīhi meghehi anuggahito tīṇi sassāni pasavanti, tatra tumhe dhuraṭṭhāneyeva pariveṇāni kāretvā…pe…",
  "atk-vin01a3:429_2": "parisaṁ vaḍḍhethā’’ti.",
  "atk-vin01a3:429_3": "Te tathā akaṁsu.",
  "atk-vin01a3:429_4": "Tesu ekamekassa pakkhassa pañca pañca bhikkhusatāni parivārā, evaṁ samadhikaṁ diyaḍḍhabhikkhusahassaṁ hoti.",
  "atk-vin01a3:429_5": "Tatra paṇḍukalohitakā saparivārā sīlavantova bhagavatā saddhiṁ janapadacārikampi caranti, te akatavatthuṁ uppādenti, paññattasikkhāpadaṁ pana na maddanti, itare sabbe alajjino akatavatthuñca uppādenti, paññattasikkhāpadañca maddanti, tena vuttaṁ –",
  "atk-vin01a3:429_6": "‘‘alajjino pāpabhikkhū’’ti.",
  "atk-vin01a3:430_0": "Evarūpanti evaṁjātikaṁ.",
  "atk-vin01a3:430_1": "Anācāraṁ ācarantīti anācaritabbaṁ ācaranti, akātabbaṁ karonti.",
  "atk-vin01a3:430_2": "Mālāvacchanti taruṇapuppharukkhaṁ, taruṇakā hi puppharukkhāpi pupphagacchāpi mālāvacchā tveva vuccanti, te ca anekappakāraṁ mālāvacchaṁ sayampi ropenti, aññenapi ropāpenti, tena vuttaṁ –",
  "atk-vin01a3:430_3": "‘‘mālāvacchaṁ ropentipi ropāpentipī’’ti.",
  "atk-vin01a3:430_4": "Siñcantīti sayameva udakena siñcanti.",
  "atk-vin01a3:430_5": "Siñcāpentīti aññenapi siñcāpenti.",
  "atk-vin01a3:431_0": "Ettha pana akappiyavohāro kappiyavohāro pariyāyo obhāso nimittakammanti imāni pañca jānitabbāni.",
  "atk-vin01a3:431_1": "Tattha akappiyavohāro nāma allaharitānaṁ koṭṭanaṁ koṭṭāpanaṁ, āvāṭassa khaṇanaṁ khaṇāpanaṁ, mālāvacchassa ropanaṁ ropāpanaṁ, āḷiyā bandhanaṁ bandhāpanaṁ, udakassa secanaṁ secāpanaṁ, mātikāya sammukhakaraṇaṁ kappiyaudakasiñcanaṁ hatthamukhapādadhovananhānodakasiñcananti.",
  "atk-vin01a3:431_2": "Kappiyavohāro nāma ‘‘imaṁ rukkhaṁ jāna, imaṁ āvāṭaṁ jāna, imaṁ mālāvacchaṁ jāna, ettha udakaṁ jānā’’ti vacanaṁ sukkhamātikāya ujukaraṇañca.",
  "atk-vin01a3:431_3": "Pariyāyo nāma ‘‘paṇḍitena nāma mālāvacchādayo ropāpetabbā nacirasseva upakārāya saṁvattantī’’tiādivacanaṁ.",
  "atk-vin01a3:431_4": "Obhāso nāma kudālakhaṇittādīni ca mālāvacche ca gahetvā ṭhānaṁ, evaṁ ṭhitañhi sāmaṇerādayo disvā thero kārāpetukāmoti gantvā karonti.",
  "atk-vin01a3:431_5": "Nimittakammaṁ nāma kudāla-khaṇitti-vāsi-pharasu-udakabhājanāni āharitvā samīpe ṭhapanaṁ.",
  "atk-vin01a3:432_0": "Imāni pañcapi kulasaṅgahatthāya ropane na vaṭṭanti, phalaparibhogatthāya kappiyākappiyavohāradvayameva na vaṭṭati, itarattayaṁ vaṭṭati.",
  "atk-vin01a3:432_1": "Mahāpaccariyaṁ pana ‘‘kappiyavohāropi vaṭṭati.",
  "atk-vin01a3:432_2": "Yañca attano paribhogatthāya vaṭṭati, taṁ aññapuggalassa vā saṅghassa vā cetiyassa vā atthāyapi vaṭṭatī’’ti vuttaṁ.",
  "atk-vin01a3:433_0": "Ārāmatthāya pana vanatthāyaca chāyatthāya ca akappiyavohāramattameva na ca vaṭṭati, sesaṁ vaṭṭati, na kevalañca sesaṁ yaṁkiñci mātikampi ujuṁ kātuṁ kappiyaudakaṁ siñcituṁ nhānakoṭṭhakaṁ katvā nhāyituṁ hatthapādamukhadhovanudakāni ca tattha chaḍḍetumpi vaṭṭati.",
  "atk-vin01a3:433_1": "Mahāpaccariyaṁ pana kurundiyañca ‘‘kappiyapathaviyaṁ sayaṁ ropetumpi vaṭṭatī’’ti vuttaṁ.",
  "atk-vin01a3:433_2": "Ārāmādiatthāya pana ropitassa vā ropāpitassa vā phalaṁ paribhuñjitumpi vaṭṭati.",
  "atk-vin01a3:434_0": "Ocinanaocināpane pakatiyāpi pācittiyaṁ.",
  "atk-vin01a3:434_1": "Kuladūsanatthāya pana pācittiyañceva dukkaṭañca.",
  "atk-vin01a3:434_2": "Ganthanādīsu ca uracchadapariyosānesu kuladūsanatthāya aññatthāya vā karontassa dukkaṭameva . Kasmā?",
  "atk-vin01a3:434_3": "Anācārattā, ‘‘pāpasamācāro’’ti ettha vuttapāpasamācārattā ca.",
  "atk-vin01a3:434_4": "Ārāmādiatthāya rukkharopane viya vatthupūjanatthāya kasmā na anāpattīti ce?",
  "atk-vin01a3:434_5": "Anāpattiyeva.",
  "atk-vin01a3:434_6": "Yathā hi tattha kappiyavohārena pariyāyādīhi ca anāpatti tathā vatthupūjatthāyapi anāpattiyeva.",
  "atk-vin01a3:435_0": "Nanu ca tattha ‘‘kappiyapathaviyaṁ sayaṁ ropetumpi vaṭṭatī’’ti vuttanti?",
  "atk-vin01a3:435_1": "Vuttaṁ, na pana mahāaṭṭhakathāyaṁ.",
  "atk-vin01a3:435_2": "Athāpi maññeyyāsi itarāsu vuttampi pamāṇaṁ.",
  "atk-vin01a3:435_3": "Mahāaṭṭhakathāyañca kappiyaudakasecanaṁ vuttaṁ, taṁ kathanti?",
  "atk-vin01a3:435_4": "Tampi na virujjhati.",
  "atk-vin01a3:435_5": "Tatra hi avisesena ‘‘rukkhaṁ ropentipi ropāpentipi, siñcantipi siñcāpentipī’’ti vattabbe ‘‘mālāvaccha’’nti vadanto ñāpeti ‘‘kulasaṅgahatthāya pupphaphalūpagameva sandhāyetaṁ vuttaṁ, aññatra pana pariyāyo atthī’’ti.",
  "atk-vin01a3:435_6": "Tasmā tattha pariyāyaṁ, idha ca pariyāyābhāvaṁ ñatvā yaṁ aṭṭhakathāsu vuttaṁ, taṁ suvuttameva.",
  "atk-vin01a3:435_7": "Vuttañcetaṁ –",
  "atk-vin01a3:436_0": "‘‘Buddhena dhammo vinayo ca vutto;",
  "atk-vin01a3:437_0": "Yo tassa puttehi tatheva ñāto;",
  "atk-vin01a3:438_0": "So yehi tesaṁ matimaccajantā;",
  "atk-vin01a3:439_0": "Yasmā pure aṭṭhakathā akaṁsu.",
  "atk-vin01a3:440_0": "‘‘Tasmā hi yaṁ aṭṭhakathāsu vuttaṁ;",
  "atk-vin01a3:441_0": "Taṁ vajjayitvāna pamādalekhaṁ;",
  "atk-vin01a3:442_0": "Sabbampi sikkhāsu sagāravānaṁ;",
  "atk-vin01a3:443_0": "Yasmā pamāṇaṁ idha paṇḍitāna’’nti.",
  "atk-vin01a3:444_0": "Sabbaṁ vuttanayeneva veditabbaṁ.",
  "atk-vin01a3:444_1": "Tattha siyā yadi vatthupūjanatthāyapi ganthānādīsu āpatti, haraṇādīsu kasmā anāpattīti?",
  "atk-vin01a3:444_2": "Kulitthīādīnaṁ atthāya haraṇato haraṇādhikāre hi visesetvā te kulitthīnantiādi vuttaṁ, tasmā buddhādīnaṁ atthāya harantassa anāpatti.",
  "atk-vin01a3:445_0": "Tattha ekatovaṇṭikanti pupphānaṁ vaṇṭe ekato katvā katamālaṁ.",
  "atk-vin01a3:445_1": "Ubhatovaṇṭikanti ubhohi passehi pupphavaṇṭe katvā katamālaṁ.",
  "atk-vin01a3:445_2": "Mañjarikantiādīsu pana mañjarī viya katā pupphavikati mañjarikāti vuccati.",
  "atk-vin01a3:445_3": "Vidhūtikāti sūciyā vā salākāya vā sinduvārapupphādīni vijjhitvā katā.",
  "atk-vin01a3:445_4": "Vaṭaṁsakoti vataṁsako.",
  "atk-vin01a3:445_5": "Āveḷāti kaṇṇikā.",
  "atk-vin01a3:445_6": "Uracchadoti hārasadisaṁ ure ṭhapanakapupphadāmaṁ.",
  "atk-vin01a3:445_7": "Ayaṁ tāva ettha padavaṇṇanā.",
  "atk-vin01a3:446_0": "Ayaṁ pana ādito paṭṭhāya vitthārena āpattivinicchayo.",
  "atk-vin01a3:446_1": "Kuladūsanatthāya akappiyapathaviyaṁ mālāvacchaṁ ropentassa pācittiyañceva dukkaṭañca, tathā akappiyavohārena ropāpentassa.",
  "atk-vin01a3:446_2": "Kappiyapathaviyaṁ ropanepi ropāpanepi dukkaṭameva.",
  "atk-vin01a3:446_3": "Ubhayatthāpi sakiṁ āṇattiyā bahunnampi ropane ekameva sapācittiyadukkaṭaṁ vā suddhadukkaṭaṁ vā hoti.",
  "atk-vin01a3:446_4": "Paribhogatthāya hi kappiyabhūmiyaṁ vā akappiyabhūmiyaṁ vā kappiyavohārena ropāpane anāpatti.",
  "atk-vin01a3:446_5": "Ārāmādiatthāyapi akappiyapathaviyaṁ ropentassa vā akappiyavacanena ropāpentassa vā pācittiyaṁ.",
  "atk-vin01a3:446_6": "Ayaṁ pana nayo mahāaṭṭhakathāyaṁ na suṭṭhu vibhatto, mahāpaccariyaṁ vibhattoti.",
  "atk-vin01a3:447_0": "Siñcanasiñcāpane pana akappiyaudakena sabbattha pācittiyaṁ, kuladūsanaparibhogatthāya dukkaṭampi.",
  "atk-vin01a3:447_1": "Kappiyena tesaṁyeva dvinnamatthāya dukkaṭaṁ.",
  "atk-vin01a3:447_2": "Paribhogatthāya cettha kappiyavohārena siñcāpane anāpatti.",
  "atk-vin01a3:447_3": "Āpattiṭṭhāne pana dhārāvacchedavasena payogabahulatāya āpattibahulatā veditabbā.",
  "atk-vin01a3:448_0": "Kuladūsanatthāya ocinane pupphagaṇanāya dukkaṭapācittiyāni aññattha pācittiyāneva.",
  "atk-vin01a3:448_1": "Bahūni pana pupphāni ekapayogena ocinanto payogavasena kāretabbo.",
  "atk-vin01a3:448_2": "Ocināpane kuladūsanatthāya sakiṁ āṇatto bahumpi ocinati, ekameva sapācittiyadukkaṭaṁ, aññatra pācittiyameva.",
  "atk-vin01a3:449_0": "Ganthanādīsu sabbāpi cha pupphavikatiyo veditabbā –",
  "atk-vin01a3:449_1": "ganthimaṁ, gopphimaṁ, vedhimaṁ, veṭhimaṁ, pūrimaṁ, vāyimanti.",
  "atk-vin01a3:449_2": "Tattha ‘‘ganthimaṁ’’ nāma sadaṇḍakesu vā uppalapadumādīsu aññesu vā dīghavaṇṭesu pupphesu daṭṭhabbaṁ.",
  "atk-vin01a3:449_3": "Daṇḍakena daṇḍakaṁ vaṇṭena vā vaṇṭaṁ ganthetvā katameva hi ganthimaṁ.",
  "atk-vin01a3:449_4": "Taṁ bhikkhussa vā bhikkhuniyā vā kātumpi akappiyavacanena kārāpetumpi na vaṭṭati.",
  "atk-vin01a3:449_5": "Evaṁ jāna, evaṁ kate sobheyya, yathā etāni pupphāni na vikiriyanti tathā karohītiādinā pana kappiyavacanena kāretuṁ vaṭṭati.",
  "atk-vin01a3:450_0": "‘‘Gopphimaṁ’’ nāma suttena vā vākādīhi vā vassikapupphādīnaṁ ekatovaṇṭikaubhatovaṇṭikamālāvasena gopphanaṁ, vākaṁ vā rajjuṁ vā diguṇaṁ katvā tattha avaṇṭakāni nīpapupphādīni pavesetvā paṭipāṭiyā bandhanti, etampi gopphimameva.",
  "atk-vin01a3:450_1": "Sabbaṁ purimanayeneva na vaṭṭati.",
  "atk-vin01a3:451_0": "‘‘Vedhimaṁ’’ nāma savaṇṭakāni vassikapupphādīni vaṇṭesu, avaṇṭakāni vā vakulapupphādīni antochidde sūcitālahīrādīhi vinivijjhitvā āvunanti, etaṁ vedhimaṁ nāma, tampi purimanayeneva na vaṭṭati.",
  "atk-vin01a3:451_1": "Keci pana kadalikkhandhamhi kaṇṭake vā tālahīrādīni vā pavesetvā tattha pupphāni vijjhitvā ṭhapenti, keci kaṇṭakasākhāsu, keci pupphacchattapupphakūṭāgārakaraṇatthaṁ chatte ca bhittiyañca pavesetvā ṭhapitakaṇṭakesu, keci dhammāsanavitāne baddhakaṇṭakesu, keci kaṇikārapupphādīni salākāhi vijjhanti, chattādhichattaṁ viya ca karonti, taṁ atioḷārikameva .",
  "atk-vin01a3:451_2": "Pupphavijjhanatthaṁ pana dhammāsanavitāne kaṇṭakampi bandhituṁ kaṇṭakādīhi vā ekapupphampi vijjhituṁ puppheyeva vā pupphaṁ pavesetuṁ na vaṭṭati.",
  "atk-vin01a3:451_3": "Jālavitānavedika-nāgadantaka pupphapaṭicchakatālapaṇṇaguḷakādīnaṁ pana chiddesu asokapiṇḍiyā vā antaresu pupphāni pavesetuṁ na doso.",
  "atk-vin01a3:451_4": "Etaṁ vedhimaṁ nāma na hoti.",
  "atk-vin01a3:451_5": "Dhammarajjuyampi eseva nayo.",
  "atk-vin01a3:452_0": "‘‘Veṭhimaṁ’’ nāma pupphadāmapupphahatthakesu daṭṭhabbaṁ.",
  "atk-vin01a3:452_1": "Keci hi matthakadāmaṁ karontā heṭṭhā ghaṭakākāraṁ dassetuṁ pupphehi veṭhenti, keci aṭṭhaṭṭha vā dasa dasa vā uppalapupphādīni suttena vā vākena vā daṇḍakesu bandhitvā uppalahatthake vā padumahatthake vā karonti, taṁ sabbaṁ purimanayeneva na vaṭṭati.",
  "atk-vin01a3:452_2": "Sāmaṇerehi uppāṭetvā thale ṭhapitauppalādīni kāsāvena bhaṇḍikampi bandhituṁ na vaṭṭati.",
  "atk-vin01a3:452_3": "Tesaṁyeva pana vākena vā daṇḍakena vā bandhituṁ aṁsabhaṇḍikaṁ vā kātuṁ vaṭṭati.",
  "atk-vin01a3:452_4": "Aṁsabhaṇḍikā nāma khandhe ṭhapitakāsāvassa ubho ante āharitvā bhaṇḍikaṁ katvā tasmiṁ pasibbake viya pupphāni pakkhipanti, ayaṁ vuccati aṁsabhaṇḍikā, etaṁ kātuṁ vaṭṭati.",
  "atk-vin01a3:452_5": "Daṇḍakehi paduminipaṇṇaṁ vijjhitvā uppalādīni paṇṇena veṭhetvā gaṇhanti, tatrāpi pupphānaṁ upari paduminipaṇṇameva bandhituṁ vaṭṭati.",
  "atk-vin01a3:452_6": "Heṭṭhā daṇḍakaṁ pana bandhituṁ na vaṭṭati.",
  "atk-vin01a3:453_0": "‘‘Pūrimaṁ’’ nāma mālāguṇe ca pupphapaṭe ca daṭṭhabbaṁ.",
  "atk-vin01a3:453_1": "Yo hi mālāguṇena cetiyaṁ vā bodhiṁ vā vedikaṁ vā parikkhipanto puna ānetvā pūrimaṭhānaṁ atikkāmeti, ettāvatāpi pūrimaṁ nāma hoti.",
  "atk-vin01a3:453_2": "Ko pana vādo anekakkhattuṁ parikkhipantassa, nāgadanta-kantarehi pavesetvā haranto olambakaṁ katvā puna nāgadantakaṁ parikkhipati, etampi pūrimaṁ nāma.",
  "atk-vin01a3:453_3": "Nāgadantake pana pupphavalayaṁ pavesetuṁ vaṭṭati.",
  "atk-vin01a3:453_4": "Mālāguṇehi pupphapaṭaṁ karonti.",
  "atk-vin01a3:453_5": "Tatrāpi ekameva mālāguṇaṁ harituṁ vaṭṭati.",
  "atk-vin01a3:453_6": "Puna paccāharato pūrimameva hoti, taṁ sabbaṁ purimanayeneva na vaṭṭati.",
  "atk-vin01a3:453_7": "Mālāguṇehi pana bahūhipi kataṁ pupphadāmaṁ labhitvā āsanamatthakādīsu bandhituṁ vaṭṭati.",
  "atk-vin01a3:453_8": "Atidīghaṁ pana mālāguṇaṁ ekavāraṁ haritvā vā parikkhipitvā vā puna aññassa bhikkhuno dātuṁ vaṭṭati.",
  "atk-vin01a3:453_9": "Tenāpi tatheva kātuṁ vaṭṭati.",
  "atk-vin01a3:454_0": "‘‘Vāyimaṁ’’ nāma pupphajālapupphapaṭapuppharūpesu daṭṭhabbaṁ.",
  "atk-vin01a3:454_1": "Cetiyesu pupphajālaṁ karontassa ekamekamhi jālacchidde dukkaṭaṁ.",
  "atk-vin01a3:454_2": "Bhitticchattabodhitthambhādīsupi eseva nayo.",
  "atk-vin01a3:454_3": "Pupphapaṭaṁ pana parehi pūritampi vāyituṁ na labbhati.",
  "atk-vin01a3:454_4": "Gopphimapuppheheva hatthiassādirūpakāni karonti, tānipi vāyimaṭṭhāne tiṭṭhanti.",
  "atk-vin01a3:454_5": "Purimanayeneva sabbaṁ na vaṭṭati.",
  "atk-vin01a3:454_6": "Aññehi kataparicchede pana pupphāni ṭhapentena hatthiassādirūpakampi kātuṁ vaṭṭati.",
  "atk-vin01a3:454_7": "Mahāpaccariyaṁ pana kalambakena aḍḍhacandakena ca saddhiṁ aṭṭhapupphavikatiyo vuttā.",
  "atk-vin01a3:454_8": "Tattha kalambakoti aḍḍhacandakantare ghaṭikadāmaolambako vutto.",
  "atk-vin01a3:454_9": "‘‘Aḍḍhacandako’’ti aḍḍhacandākārena mālāguṇaparikkhepo.",
  "atk-vin01a3:454_10": "Tadubhayampi pūrimeyeva paviṭṭhaṁ.",
  "atk-vin01a3:454_11": "Kurundiyaṁ pana ‘‘dve tayo mālāguṇe ekato katvā pupphadāmakaraṇampi vāyimaṁyevā’’ti vuttaṁ.",
  "atk-vin01a3:454_12": "Tampi idha pūrimaṭṭhāneyeva paviṭṭhaṁ, na kevalañca pupphaguḷadāmameva piṭṭhamayadāmampi geṇḍukapupphadāmampi kurundiyaṁ vuttaṁ, kharapattadāmampi sikkhāpadassa sādhāraṇattā bhikkhūnampi bhikkhunīnampi neva kātuṁ na kārāpetuṁ vaṭṭati.",
  "atk-vin01a3:454_13": "Pūjānimittaṁ pana kappiyavacanaṁ sabbattha vattuṁ vaṭṭati.",
  "atk-vin01a3:454_14": "Pariyāyaobhāsanimittakammāni vaṭṭantiyeva.",
  "atk-vin01a3:455_0": "Tuvaṭṭentīti nipajjanti.",
  "atk-vin01a3:455_1": "Lāsentīti pītiyā uppilavamānā viya uṭṭhahitvā lāsiyanāṭakaṁ nāṭenti, recakaṁ denti.",
  "atk-vin01a3:455_2": "Naccantiyāpi naccantīti yadā nāṭakitthī naccati, tadā tepi tassā purato vā pacchato vā gacchantā naccanti.",
  "atk-vin01a3:455_3": "Naccantiyāpi gāyantīti yadā sā naccati, tadā naccānurūpaṁ gāyanti.",
  "atk-vin01a3:455_4": "Esa nayo sabbattha.",
  "atk-vin01a3:455_5": "Aṭṭhapadepi kīḷantīti aṭṭhapadaphalake jūtaṁ kīḷanti.",
  "atk-vin01a3:455_6": "Tathā dasapade, ākāsepīti aṭṭhapadadasapadesu viya ākāseyeva kīḷanti.",
  "atk-vin01a3:455_7": "Parihārapathepīti bhūmiyaṁ nānāpathamaṇḍalaṁ katvā tattha pariharitabbapathaṁ pariharantā kīḷanti.",
  "atk-vin01a3:455_8": "Santikāyapi kīḷantīti santikakīḷāya kīḷanti, ekajjhaṁ ṭhapitā sāriyo vā pāsāṇasakkharāyo vā acālentā nakheneva apanenti ca upanenti ca, sace tattha kāci calati, parājayo hoti.",
  "atk-vin01a3:455_9": "Khalikāyāti jūtaphalake pāsakakīḷāya kīḷanti.",
  "atk-vin01a3:455_10": "Ghaṭikāyāti ghaṭikā vuccati daṇḍakakīḷā, tāya kīḷanti.",
  "atk-vin01a3:455_11": "Dīghadaṇḍakena rassadaṇḍakaṁ paharantā vicaranti.",
  "atk-vin01a3:456_0": "Salākahatthenāti lākhāya vā mañjaṭṭhiyā vā piṭṭhaudake vā salākahatthaṁ temetvā ‘‘kiṁ hotū’’ti bhūmiyaṁ vā bhittiyaṁ vā taṁ paharitvā hatthiassādīrūpāni dassentā kīḷanti.",
  "atk-vin01a3:456_1": "Akkhenāti guḷena.",
  "atk-vin01a3:456_2": "Paṅgacīrenāti paṅgacīraṁ vuccati paṇṇanāḷikā, taṁ dhamantā kīḷanti.",
  "atk-vin01a3:456_3": "Vaṅkakenāti gāmadārakānaṁ kīḷanakena khuddakanaṅgalena.",
  "atk-vin01a3:456_4": "Mokkhacikāyāti mokkhacikā vuccati samparivattakakīḷā, ākāse vā daṇḍaṁ gahetvā, bhūmiyaṁ vā sīsaṁ ṭhapetvā heṭṭhupariyabhāvena parivattantā kīḷantīti attho.",
  "atk-vin01a3:456_5": "Ciṅgulakenāti ciṅgulakaṁ vuccati tālapaṇṇādīhi kataṁ vātappahārena paribbhamanacakkaṁ, tena kīḷanti.",
  "atk-vin01a3:456_6": "Pattāḷhakenāti pattāḷhakaṁ vuccati paṇṇanāḷi, tāya vālikādīni minantā kīḷanti.",
  "atk-vin01a3:456_7": "Rathakenāti khuddakarathena.",
  "atk-vin01a3:456_8": "Dhanukenāti khuddakadhanunā.",
  "atk-vin01a3:457_0": "Akkharikāyāti akkharikā vuccati ākāse vā piṭṭhiyaṁ vā akkharajānanakīḷā, tāya kīḷanti.",
  "atk-vin01a3:457_1": "Manesikāyāti manesikā vuccati manasā cintitajānanakīḷā, tāya kīḷanti.",
  "atk-vin01a3:457_2": "Yathāvajjenāti yathāvajjaṁ vuccati kāṇakuṇikakhañjādīnaṁ yaṁ yaṁ vajjaṁ taṁ taṁ payojetvā dassanakīḷā tāya kīḷanti, velambhakā viya.",
  "atk-vin01a3:457_3": "Hatthismimpi sikkhantīti hatthinimittaṁ yaṁ sippaṁ sikkhitabbaṁ, taṁ sikkhanti.",
  "atk-vin01a3:457_4": "Eseva nayo assādīsu.",
  "atk-vin01a3:457_5": "Dhāvantipīti parammukhā gacchantā dhāvanti.",
  "atk-vin01a3:457_6": "Ādhāvantipīti yattakaṁ dhāvanti, tattakameva abhimukhā puna āgacchantā ādhāvanti.",
  "atk-vin01a3:457_7": "Nibbujjhantīti mallayuddhaṁ karonti.",
  "atk-vin01a3:457_8": "Nalāṭikampi dentīti ‘‘sādhu, sādhu, bhaginī’’ti attano nalāṭe aṅguliṁ ṭhapetvā tassā nalāṭe ṭhapenti.",
  "atk-vin01a3:457_9": "Vividhampi anācāraṁ ācarantīti aññampi pāḷiyaṁ anāgataṁ mukhaḍiṇḍimādivividhaṁ anācāraṁ ācaranti.",
  "atk-vin01a3:458_0": "432.Pāsādikenāti pasādāvahena, sāruppena samaṇānucchavikena.",
  "atk-vin01a3:458_1": "Abhikkantenāti gamanena.",
  "atk-vin01a3:458_2": "Paṭikkantenāti nivattanena.",
  "atk-vin01a3:458_3": "Ālokitenāti purato dassanena.",
  "atk-vin01a3:458_4": "Vilokitenāti ito cito ca dassanena.",
  "atk-vin01a3:458_5": "Samiñjitenāti pabbasaṅkocanena.",
  "atk-vin01a3:458_6": "Pasāritenāti tesaṁyeva pasāraṇena.",
  "atk-vin01a3:458_7": "Sabbattha itthambhūtākhyānatthe karaṇavacanaṁ, satisampajaññehi abhisaṅkhatattā pāsādika abhikkanta-paṭikkanta-ālokita-vilokita-samiñjita-pasārito hutvāti vuttaṁ hoti.",
  "atk-vin01a3:458_8": "Okkhittacakkhūti heṭṭhā-khittacakkhu .",
  "atk-vin01a3:458_9": "Iriyāpathasampannoti tāya pāsādikaabhikkantāditāya sampannairiyāpatho.",
  "atk-vin01a3:459_0": "Kvāyanti ko ayaṁ.",
  "atk-vin01a3:459_1": "Abalabalo viyāti abalo kira bondo vuccati, atisayatthe ca idaṁ āmeḍitaṁ, tasmā atibondo viyāti vuttaṁ hoti.",
  "atk-vin01a3:459_2": "Mandamandoti abhikkantādīnaṁ anuddhatatāya atimando.",
  "atk-vin01a3:459_3": "Atisaṇhoti evaṁ guṇameva dosato dassenti.",
  "atk-vin01a3:459_4": "Bhākuṭikabhākuṭiko viyāti okkhittacakkhutāya bhakuṭiṁ katvā saṅkuṭitamukho kupito viya vicaratīti maññamānā vadanti.",
  "atk-vin01a3:459_5": "Saṇhāti nipuṇā, ‘‘amma tāta bhaginī’’ti evaṁ upāsakajanaṁ yuttaṭṭhāne upanetuṁ chekā, na yathā ayaṁ;",
  "atk-vin01a3:459_6": "evaṁ abalabalo viyāti adhippāyo.",
  "atk-vin01a3:459_7": "Sakhilāti sākhalyena yuttā.",
  "atk-vin01a3:459_8": "Sukhasambhāsāti idaṁ purimassa kāraṇavacanaṁ.",
  "atk-vin01a3:459_9": "Yesañhi sukhasambhāsā sammodanīyakathā nelā hoti kaṇṇasukhā, te sakhilāti vuccanti.",
  "atk-vin01a3:459_10": "Tenāhaṁsu –",
  "atk-vin01a3:459_11": "‘‘sakhilā sukhasambhāsā’’ti.",
  "atk-vin01a3:459_12": "Ayaṁ panettha adhippāyo –",
  "atk-vin01a3:459_13": "amhākaṁ ayyā upāsake disvā madhuraṁ sammodanīyaṁ kathaṁ kathenti, tasmā sakhilā sukhasambhāsā, na yathā ayaṁ;",
  "atk-vin01a3:459_14": "evaṁ mandamandā viyāti.",
  "atk-vin01a3:459_15": "Mihitapubbaṅgamāti mihitaṁ pubbaṅgamaṁ etesaṁ vacanassāti mihitapubbaṅgamā, paṭhamaṁ sitaṁ katvā pacchā vadantīti attho.",
  "atk-vin01a3:459_16": "Ehisvāgatavādinoti upāsakaṁ disvā ‘‘ehi svāgataṁ tavā’’ti evaṁvādino, na yathā ayaṁ;",
  "atk-vin01a3:459_17": "evaṁ saṅkuṭitamukhatāya bhākuṭikabhākuṭikā viya evaṁ mihitapubbaṅgamāditāya abhākuṭikabhāvaṁ atthato dassetvā puna sarūpenapi dassento āhaṁsu –",
  "atk-vin01a3:459_18": "‘‘abhākuṭikā uttānamukhā pubbabhāsino’’ti.",
  "atk-vin01a3:459_19": "Uppaṭipāṭiyā vā tiṇṇampi ākārānaṁ abhāvadassanametanti veditabbaṁ. Kathaṁ?",
  "atk-vin01a3:459_20": "Ettha hi ‘‘abhākuṭikā’’ti iminā bhākuṭikabhākuṭikākārassa abhāvo dassito.",
  "atk-vin01a3:459_21": "‘‘Uttānamukhā’’ti iminā mandamandākārassa, ye hi cakkhūni ummiletvā ālokanena uttānamukhā honti, na te mandamandā.",
  "atk-vin01a3:459_22": "Pubbabhāsinoti iminā abalabalākārassa abhāvo dassito, ye hi ābhāsanakusalatāya ‘‘amma tātā’’ti paṭhamataraṁ ābhāsanti, na te abalabalāti.",
  "atk-vin01a3:460_0": "Ehi, bhante, gharaṁ gamissāmāti so kira upāsako ‘‘na kho, āvuso, piṇḍo labbhatī’’ti vutte ‘‘tumhākaṁ bhikkhūhiyeva etaṁ kataṁ , sakalampi gāmaṁ vicarantā na lacchathā’’ti vatvā piṇḍapātaṁ dātukāmo ‘‘ehi, bhante, gharaṁ gamissāmā’’ti āha.",
  "atk-vin01a3:460_1": "Kiṁ panāyaṁ payuttavācā hoti, na hotīti? Na hoti.",
  "atk-vin01a3:460_2": "Pucchitapañho nāmāyaṁ kathetuṁ vaṭṭati.",
  "atk-vin01a3:460_3": "Tasmā idāni cepi pubbaṇhe vā sāyanhe vā antaragharaṁ paviṭṭhaṁ bhikkhuṁ koci puccheyya –",
  "atk-vin01a3:460_4": "‘‘kasmā, bhante, carathā’’ti?",
  "atk-vin01a3:460_5": "Yenatthena carati, taṁ ācikkhitvā ‘‘laddhaṁ na laddha’’nti vutte sace na laddhaṁ, ‘‘na laddha’’nti vatvā yaṁ so deti, taṁ gahetuṁ vaṭṭati.",
  "atk-vin01a3:461_0": "Duṭṭhoti na pasādādīnaṁ vināsena duṭṭho, puggalavasena duṭṭho.",
  "atk-vin01a3:461_1": "Dānapathānīti dānāniyeva vuccanti.",
  "atk-vin01a3:461_2": "Atha vā dānapathānīti dānanibaddhāni dānavattānīti vuttaṁ hoti.",
  "atk-vin01a3:461_3": "Upacchinnānīti dāyakehi upacchinnāni, na te tāni etarahi denti.",
  "atk-vin01a3:461_4": "Riñcantīti visuṁ honti nānā honti, pakkamantīti vuttaṁ hoti.",
  "atk-vin01a3:461_5": "Saṇṭhaheyyāti sammā tiṭṭheyya, pesalānaṁ bhikkhūnaṁ patiṭṭhā bhaveyya.",
  "atk-vin01a3:462_0": "Evamāvusoti kho so bhikkhu saddhassa pasannassa upāsakassa sāsanaṁ sampaṭicchi.",
  "atk-vin01a3:462_1": "Evarūpaṁ kira sāsanaṁ kappiyaṁ harituṁ vaṭṭati, tasmā ‘‘mama vacanena bhagavato pāde vandathā’’ti vā ‘‘cetiyaṁ paṭimaṁ bodhiṁ saṅghattheraṁ vandathā’’ti vā ‘‘cetiye gandhapūjaṁ karotha, pupphapūjaṁ karothā’’ti vā ‘‘bhikkhū sannipātetha, dānaṁ dassāma , dhammaṁ sossāmāti vā īdisesu sāsanesu kukkuccaṁ na kātabbaṁ.",
  "atk-vin01a3:462_2": "Kappiyasāsanāni etāni na gihīnaṁ gihikammapaṭisaṁyuttānīti.",
  "atk-vin01a3:462_3": "Kuto ca tvaṁ, bhikkhu, āgacchasīti nisinno so bhikkhu na āgacchati atthato pana āgato hoti;",
  "atk-vin01a3:462_4": "evaṁ santepi vattamānasamīpe vattamānavacanaṁ labbhati, tasmā na doso.",
  "atk-vin01a3:462_5": "Pariyosāne ‘‘tato ahaṁ bhagavā āgacchāmī’’ti etthāpi vacane eseva nayo.",
  "atk-vin01a3:463_0": "433.Paṭhamaṁ assajipunabbasukā bhikkhū codetabbāti ‘‘mayaṁ tumhe vattukāmā’’ti okāsaṁ kāretvā vatthunā ca āpattiyā ca codetabbā.",
  "atk-vin01a3:463_1": "Codetvā yaṁ na saranti, taṁ sāretabbā.",
  "atk-vin01a3:463_2": "Sace vatthuñca āpattiñca paṭijānanti, āpattimeva vā paṭijānanti, na vatthuṁ, āpattiṁ ropetabbā.",
  "atk-vin01a3:463_3": "Atha vatthumeva paṭijānanti, nāpattiṁ;",
  "atk-vin01a3:463_4": "evampi ‘‘imasmiṁ vatthusmiṁ ayaṁ nāma āpattī’’ti ropetabbā eva.",
  "atk-vin01a3:463_5": "Yadi neva vatthuṁ, nāpattiṁ paṭijānanti, āpattiṁ na ropetabbā ayamettha vinicchayo.",
  "atk-vin01a3:463_6": "Yathāpaṭiññāya pana āpattiṁ ropetvā;",
  "atk-vin01a3:463_7": "evaṁ pabbājanīyakammaṁ kātabbanti dassento ‘‘byattena bhikkhunā’’tiādimāha, taṁ uttānatthameva.",
  "atk-vin01a3:464_0": "Evaṁ pabbājanīyakammakatena bhikkhunā yasmiṁ vihāre vasantena yasmiṁ gāme kuladūsakakammaṁ kataṁ hoti, tasmiṁ vihāre vā tasmiṁ gāme vā na vasitabbaṁ.",
  "atk-vin01a3:464_1": "Tasmiṁ vihāre vasantena sāmantagāmepi piṇḍāya na caritabbaṁ.",
  "atk-vin01a3:464_2": "Sāmantavihārepi vasantena tasmiṁ gāme piṇḍāya na caritabbaṁ.",
  "atk-vin01a3:464_3": "Upatissatthero pana ‘‘bhante nagaraṁ nāma mahantaṁ dvādasayojanikampi hotī’’ti antevāsikehi vutto ‘‘yassā vīthiyā kuladūsakakammaṁ kataṁ tattheva vārita’’nti āha.",
  "atk-vin01a3:464_4": "Tato ‘‘vīthipi mahatī nagarappamāṇāva hotī’’ti vutto ‘‘yassā gharapaṭipāṭiyā’’ti āha, ‘‘gharapaṭipāṭīpi vīthippamāṇāva hotī’’ti vutto ito cito ca satta gharāni vāritānī’’ti āha.",
  "atk-vin01a3:464_5": "Taṁ pana sabbaṁ therassa manorathamattameva.",
  "atk-vin01a3:464_6": "Sacepi vihāro tiyojanaparamo hoti dvādasayojanaparamañca nagaraṁ, neva vihāre vasituṁ labbhati, na nagare caritunti.",
  "atk-vin01a3:465_0": "435.Tesaṅghena pabbājanīyakammakatāti kathaṁ saṅgho tesaṁ kammaṁ akāsi?",
  "atk-vin01a3:465_1": "Na gantvāva ajjhottharitvā akāsi, atha kho kulehi nimantetvā saṅghabhattesu kayiramānesu tasmiṁ tasmiṁ ṭhāne therā samaṇapaṭipadaṁ kathetvā ‘‘ayaṁ samaṇo, ayaṁ assamaṇo’’ti manusse saññāpetvā ekaṁ dve bhikkhū sīmaṁ pave setvā etenevupāyena sabbesaṁ pabbājanīyakammaṁ akaṁsūti.",
  "atk-vin01a3:465_2": "Evaṁ pabbājanīyakammakatassa ca aṭṭhārasa vattāni pūretvā yācantassa kammaṁ paṭippassambhetabbaṁ.",
  "atk-vin01a3:465_3": "Paṭippassaddhakammenāpi ca tena yesu kulesu pubbe kuladūsakakammaṁ kataṁ, tato paccayā na gahetabbā, āsavakkhayappattenāpi na gahetabbā, akappiyāva honti.",
  "atk-vin01a3:465_4": "‘‘Kasmā na gaṇhathā’’ti pucchitena ‘‘pubbe evaṁ katattā’’ti vutte, sace vadanti ‘‘na mayaṁ tena kāraṇena dema idāni sīlavantatāya demā’’ti gahetabbā.",
  "atk-vin01a3:465_5": "Pakatiyā dānaṭṭhāneyeva kuladūsakakammaṁ kataṁ hoti.",
  "atk-vin01a3:465_6": "Tato pakatidānameva gahetuṁ vaṭṭati, yaṁ vaḍḍhetvā denti, taṁ na vaṭṭati.",
  "atk-vin01a3:466_0": "Na sammā vattantīti te pana assajipunabbasukā aṭṭhārasasu vattesu sammā na vattanti.",
  "atk-vin01a3:466_1": "Na lomaṁ pātentīti anulomapaṭipadaṁ appaṭipajjanatāya na pannalomā honti.",
  "atk-vin01a3:466_2": "Na netthāraṁ vattantīti attano nittharaṇamaggaṁ na paṭipajjanti .",
  "atk-vin01a3:466_3": "Na bhikkhū khamāpentīti ‘‘dukkaṭaṁ, bhante, amhehi, na puna evaṁ karissāma, khamatha amhāka’’nti evaṁ bhikkhūnaṁ khamāpanaṁ na karonti.",
  "atk-vin01a3:466_4": "Akkosantīti kārakasaṅghaṁ dasahi akkosavatthūhi akkosanti.",
  "atk-vin01a3:466_5": "Paribhāsantīti bhayaṁ nesaṁ dassenti.",
  "atk-vin01a3:466_6": "Chandagāmitā…pe…",
  "atk-vin01a3:466_7": "bhayagāmitā pāpentīti ete chandagāmino ca…pe…",
  "atk-vin01a3:466_8": "bhayagāmino cāti evaṁ chandagāmitāyapi…pe…",
  "atk-vin01a3:466_9": "bhayagāmitāyapi pāpenti, yojentīti attho.",
  "atk-vin01a3:466_10": "Pakkamantīti tesaṁ parivāresu pañcasu samaṇasatesu ekacce disā pakkamanti.",
  "atk-vin01a3:466_11": "Vibbhamantīti ekacce gihī honti.",
  "atk-vin01a3:466_12": "Kathañhi nāma assajipunabbasukā bhikkhūti ettha dvinnaṁ pamokkhānaṁ vasena sabbepi ‘‘assajipunabbasukā’’ti vuttā.",
  "atk-vin01a3:467_0": "436-7.Gāmaṁ vāti ettha nagarampi gāmaggahaṇeneva gahitaṁ.",
  "atk-vin01a3:467_1": "Tenassa padabhājane ‘‘gāmopi nigamopi nagarampi gāmo ceva nigamo cā’’ti vuttaṁ.",
  "atk-vin01a3:467_2": "Tattha apākāraparikkhepo saāpaṇo nigamoti veditabbo.",
  "atk-vin01a3:468_0": "Kulāni dūsetīti kuladūsako.",
  "atk-vin01a3:468_1": "Dūsento ca na asucikaddamādīhi dūseti, atha kho attano duppaṭipattiyā tesaṁ pasādaṁ vināseti.",
  "atk-vin01a3:468_2": "Tenevassa padabhājane ‘‘pupphena vā’’tiādi vuttaṁ.",
  "atk-vin01a3:468_3": "Tattha yo haritvā vā harāpetvā vā pakkositvā vā pakkosāpetvā vā sayaṁ vā upagatānaṁ yaṁkiñci attano santakaṁ pupphaṁ kulasaṅgahatthāya deti, dukkaṭaṁ.",
  "atk-vin01a3:468_4": "Parasantakaṁ deti, dukkaṭameva.",
  "atk-vin01a3:468_5": "Theyyacittena deti, bhaṇḍagghena kāretabbo.",
  "atk-vin01a3:468_6": "Eseva nayo saṅghikepi.",
  "atk-vin01a3:468_7": "Ayaṁ pana viseso, senāsanatthāya niyāmitaṁ issaravatāya dadato thullaccayaṁ.",
  "atk-vin01a3:469_0": "Pupphaṁ nāma kassa dātuṁ vaṭṭati, kassa na vaṭṭatīti?",
  "atk-vin01a3:469_1": "Mātāpitūnnaṁ tāva haritvāpi harāpetvāpi pakkositvāpi pakkosāpetvāpi dātuṁ vaṭṭati, sesañātakānaṁ pakkosāpetvāva.",
  "atk-vin01a3:469_2": "Tañca kho vatthupūjanatthāya, maṇḍanatthāya pana sivaliṅgādipūjanatthāya vā kassacipi dātuṁ na vaṭṭati.",
  "atk-vin01a3:469_3": "Mātāpitūnañca harāpentena ñātisāmaṇereheva harāpetabbaṁ.",
  "atk-vin01a3:469_4": "Itare pana yadi sayameva icchanti, vaṭṭati.",
  "atk-vin01a3:469_5": "Sammatena pupphabhājakena bhājanakāle sampattānaṁ sāmaṇerānaṁ upaḍḍhabhāgaṁ dātuṁ vaṭṭati.",
  "atk-vin01a3:469_6": "Kurundiyaṁ sampattagihīnaṁ upaḍḍhabhāgaṁ.",
  "atk-vin01a3:469_7": "Mahāpaccariyaṁ ‘‘cūḷakaṁ dātuṁ vaṭṭatī’’ti vuttaṁ.",
  "atk-vin01a3:469_8": "Asammatena apaloketvā dātabbaṁ.",
  "atk-vin01a3:470_0": "Ācariyupajjhāyesu sagāravā sāmaṇerā bahūni pupphāni āharitvā rāsiṁ katvā ṭhapenti, therā pātova sampattānaṁ saddhivihārikādīnaṁ upāsakānaṁ vā ‘‘tvaṁ idaṁ gaṇha, tvaṁ idaṁ gaṇhā’’ti denti, pupphadānaṁ nāma na hoti.",
  "atk-vin01a3:470_1": "‘‘Cetiyaṁ pūjessāmā’’ti gahetvā gacchantāpi pūjaṁ karontāpi tattha tattha sampattānaṁ cetiyapūjanatthāya denti, etampi pupphadānaṁ nāma na hoti.",
  "atk-vin01a3:470_2": "Upāsake akkapupphādīhi pūjente disvā ‘‘vihāre kaṇikārapupphādīni atthi, upāsakā tāni gahetvā pūjethā’’ti vattumpi vaṭṭati.",
  "atk-vin01a3:470_3": "Bhikkhū pupphapūjaṁ katvā divātaraṁ gāmaṁ paviṭṭhe ‘‘kiṁ, bhante, atidivā paviṭṭhatthā’’ti pucchanti, ‘‘vihāre bahūni pupphāni pūjaṁ akarimhā’’ti vadanti.",
  "atk-vin01a3:470_4": "Manussā ‘‘bahūni kira vihāre pupphānī’’ti punadivase pahūtaṁ khādanīyaṁ bhojanīyaṁ gahetvā vihāraṁ gantvā pupphapūjañca karonti, dānañca denti, vaṭṭati.",
  "atk-vin01a3:470_5": "Manussā ‘‘mayaṁ, bhante, asukadivasaṁ nāma pūjessāmā’’ti pupphavāraṁ yācitvā anuññātadivase āgacchanti, sāmaṇerehi ca pageva pupphāni ocinitvā ṭhapitāni honti, te rukkhesu pupphāni apassantā ‘‘kuhiṁ, bhante, pupphānī’’ti vadanti, sāmaṇerehi ocinitvā ṭhapitāni tumhe pana pūjetvā gacchatha, saṅgho aññaṁ divasaṁ pūjessatīti.",
  "atk-vin01a3:470_6": "Te pūjetvā dānaṁ datvā gacchanti, vaṭṭati.",
  "atk-vin01a3:470_7": "Mahāpaccariyaṁ pana kurundiyañca ‘‘therā sāmaṇerehi dāpetuṁ na labhanti.",
  "atk-vin01a3:470_8": "Sace sayameva tāni pupphāni tesaṁ denti, vaṭṭati.",
  "atk-vin01a3:470_9": "Therehi pana ‘sāmaṇerehi ocinitvā ṭhapitānī’ti ettakameva vattabba’’nti vuttaṁ.",
  "atk-vin01a3:470_10": "Sace pana pupphavāraṁ yācitvā anocitesu pupphesu yāgubhattādīni ādāya āgantvā sāmaṇere ‘‘ocinitvā dethā’’ti vadanti.",
  "atk-vin01a3:470_11": "Ñātakasāmaṇerānaṁyeva ocinitvā dātuṁ vaṭṭati.",
  "atk-vin01a3:470_12": "Aññātake ukkhipitvā rukkhasākhāya ṭhapenti, na orohitvā palāyitabbaṁ, ocinitvā dātuṁ vaṭṭati.",
  "atk-vin01a3:470_13": "Sace pana koci dhammakathiko ‘‘bahūni upāsakā vihāre pupphāni yāgubhattādīni ādāya gantvā pupphapūjaṁ karothā’’ti vadati, tasseva na kappatīti mahāpaccariyañca kurundiyañca vuttaṁ.",
  "atk-vin01a3:470_14": "Mahāaṭṭhakathāyaṁ pana ‘‘etaṁ akappiyaṁ na vaṭṭatī’’ti avisesena vuttaṁ.",
  "atk-vin01a3:471_0": "Phalampi attano santakaṁ vuttanayeneva mātāpitūnaṁñca sesañātakānañca dātuṁ vaṭṭati.",
  "atk-vin01a3:471_1": "Kulasaṅgahatthāya pana dentassa vuttanayeneva attano santake parasantake saṅghike senāsanatthāya niyāmite ca dukkaṭādīni veditabbāni.",
  "atk-vin01a3:471_2": "Attano santakaṁyeva gilānamanussānaṁ vā sampattaissarānaṁ vā khīṇaparibbayānaṁ vā dātuṁ vaṭṭati, phaladānaṁ na hoti.",
  "atk-vin01a3:471_3": "Phalabhājakenāpi sammatena saṅghassa phalabhājanakāle sampattamanussānaṁ upaḍḍhabhāgaṁ dātuṁ vaṭṭati.",
  "atk-vin01a3:471_4": "Asammatena apaloketvā dātabbaṁ.",
  "atk-vin01a3:471_5": "Saṅghārāmepi phalaparicchedena vā rukkhaparicchedena vā katikā kātabbā.",
  "atk-vin01a3:471_6": "Tato gilānamanussānaṁ vā aññesaṁ vā phalaṁ yācantānaṁ yathāparicchedena cattāri pañca phalāni dātabbāni.",
  "atk-vin01a3:471_7": "Rukkhā vā dassetabbā ‘‘ito gahetuṁ labbhatī’’ti.",
  "atk-vin01a3:471_8": "‘‘Igha phalāni sundarāni, ito gaṇhathā’’ti evaṁ pana na vattabbaṁ.",
  "atk-vin01a3:472_0": "Cuṇṇenāti ettha attano santakaṁ sirīsacuṇṇaṁ vā aññaṁ vā kasāvaṁ yaṁkiñci kulasaṅgahatthāya deti, dukkaṭaṁ.",
  "atk-vin01a3:472_1": "Parasantakādīsupi vuttanayeneva vinicchayo veditabbo.",
  "atk-vin01a3:472_2": "Ayaṁ pana viseso –",
  "atk-vin01a3:472_3": "idha saṅghassa rakkhitagopitāpi rukkhacchalli garubhaṇḍameva.",
  "atk-vin01a3:472_4": "Mattikadantakaṭṭhaveḷūsupi garubhaṇḍūpagaṁ ñatvā cuṇṇe vuttanayeneva vinicchayo veditabbo.",
  "atk-vin01a3:472_5": "Paṇṇadānaṁ pana ettha na āgataṁ, tampi vuttanayeneva veditabbaṁ.",
  "atk-vin01a3:472_6": "Paratopi garubhaṇḍavinicchaye sabbaṁ vitthārena vaṇṇayissāma.",
  "atk-vin01a3:473_0": "Vejjikāya vāti ettha vejjakammavidhi tatiyapārājikavaṇṇanāyaṁ vuttanayeneva veditabbo.",
  "atk-vin01a3:474_0": "Jaṅghapesanikenāti ettha jaṅghapesaniyanti gihīnaṁ dūteyyasāsanaharaṇakammaṁ vuccati, taṁ na kātabbaṁ.",
  "atk-vin01a3:474_1": "Gihīnañhi sāsanaṁ gahetvā gacchantassa pade pade dukkaṭaṁ.",
  "atk-vin01a3:474_2": "Taṁ kammaṁ nissāya laddhabhojanaṁ bhuñjantassāpi ajjhohāre ajjhohāre dukkaṭaṁ.",
  "atk-vin01a3:474_3": "Paṭhamaṁ sāsanaṁ aggahetvāpi pacchā ‘‘ayaṁ dāni so gāmo handa taṁ sāsanaṁ ārocemī’’ti maggā okkamantassāpi pade pade dukkaṭaṁ.",
  "atk-vin01a3:474_4": "Sāsanaṁ ārocetvā laddhabhojanaṁ bhuñjato purimanayeneva dukkaṭaṁ.",
  "atk-vin01a3:474_5": "Sāsanaṁ aggahetvā āgatena pana ‘‘bhante tasmiṁ gāme itthannāmassa kā pavattī’’ti pucchiyamānena kathetuṁ vaṭṭati, pucchitapañhe doso natthi.",
  "atk-vin01a3:474_6": "Pañcannaṁ pana sahadhammikānaṁ mātāpitūnaṁ paṇḍupalāsassa attano veyyāvaccakarassa ca sāsanaṁ harituṁ vaṭṭati, gihīnañca pubbe vuttappakāraṁ kappiyasāsanaṁ.",
  "atk-vin01a3:474_7": "Idañhi jaṅghapesaniyakammaṁ nāma na hoti.",
  "atk-vin01a3:474_8": "Imehi pana aṭṭhahi kuladūsakakammehi uppannapaccayā pañcannampi sahadhammikānaṁ na kappanti, abhūtārocanarūpiyasaṁvohārehi uppannapaccayasadisāva honti.",
  "atk-vin01a3:475_0": "Pāpā samācārā assāti pāpasamācāro.",
  "atk-vin01a3:475_1": "Te pana yasmā mālāvaccharopanādayo idha adhippetā, tasmā ‘‘mālāvacchaṁ ropentipī’’tiādinā nayenassa padabhājanaṁ vuttaṁ.",
  "atk-vin01a3:475_2": "Tirokkhāti parammukhā.",
  "atk-vin01a3:475_3": "Kulāni ca tena duṭṭhānīti ettha pana yasmā ‘‘kulānī’’ti vohāramattametaṁ, atthato hi manussā tena duṭṭhā honti, tasmāssa padabhājane ‘‘pubbe saddhā hutvā’’tiādimāha.",
  "atk-vin01a3:475_4": "Chandagāminoti chandena gacchantīti chandagāmino.",
  "atk-vin01a3:475_5": "Esa nayo sesesu.",
  "atk-vin01a3:475_6": "Samanubhāsitabbo tassa paṭinissaggāyāti ettha kuladūsakakammena dukkaṭameva.",
  "atk-vin01a3:475_7": "Yaṁ pana so saṅghaṁ paribhavitvā ‘‘chandagāmino’’tiādimāha.",
  "atk-vin01a3:475_8": "Tassa paṭinissaggāya samanubhāsanakammaṁ kātabbanti evamattho daṭṭhabbo.",
  "atk-vin01a3:475_9": "Sesaṁ sabbattha uttānatthameva.",
  "atk-vin01a3:476_0": "Samuṭṭhānādīnipi paṭhamasaṅghabhedasadisānevāti.",
  "atk-vin01a3:477_0": "Kuladūsakasikkhāpadavaṇṇanā niṭṭhitā.",
  "atk-vin01a3:478_0": "Nigamanavaṇṇanā",
  "atk-vin01a3:479_0": "442.Uddiṭṭhā kho…pe…",
  "atk-vin01a3:479_1": "evametaṁ dhārayāmīti ettha paṭhamaṁ āpatti etesanti paṭhamāpattikā, paṭhamaṁ vītikkamakkhaṇeyeva āpajjitabbāti attho.",
  "atk-vin01a3:479_2": "Itare pana yathā tatiye catutthe ca divase hotīti jaro ‘‘tatiyako catutthako’’ti ca vuccati;",
  "atk-vin01a3:479_3": "evaṁ yāvatatiye samanubhāsanakamme hontīti yāvatatiyakāti veditabbā.",
  "atk-vin01a3:480_0": "Yāvatīhaṁ jānaṁ paṭicchādetīti yattakāni ahāni jānanto paṭicchādeti, ‘‘ahaṁ itthannāmaṁ āpattiṁ āpanno’’ti sabrahmacārīnaṁ nāroceti.",
  "atk-vin01a3:480_1": "Tāvatīhanti tattakāni ahāni.",
  "atk-vin01a3:480_2": "Akāmā parivatthabbanti na kāmena, na vasena, atha kho akāmena avasena parivāsaṁ samādāya vatthabbaṁ.",
  "atk-vin01a3:480_3": "Uttari chārattanti parivāsato uttari cha rattiyo.",
  "atk-vin01a3:480_4": "Bhikkhumānattāyāti bhikkhūnaṁ mānanabhāvāya, ārādhanatthāyāti vuttaṁ hoti.",
  "atk-vin01a3:480_5": "Vīsatisaṅgho gaṇo assāti vīsatigaṇo .",
  "atk-vin01a3:480_6": "Tatrāti yatra sabbantimena paricchedena vīsatigaṇo bhikkhusaṅgho atthi tatra.",
  "atk-vin01a3:480_7": "Abbhetabboti abhietabbo sampaṭicchitabbo, abbhānakammavasena osāretabboti vuttaṁ hoti , avhātabboti vā attho.",
  "atk-vin01a3:480_8": "Anabbhitoti na abbhito, asampaṭicchito, akatabbhānakammoti vuttaṁ hoti, anavhātoti vā attho.",
  "atk-vin01a3:480_9": "Sāmīcīti anudhammatā, lokuttaradhammaṁ anugatā ovādānusāsanī, sāmīci dhammatāti vuttaṁ hoti.",
  "atk-vin01a3:480_10": "Sesamettha vuttanayamevāti.",
  "atk-vin01a3:481_0": "Samantapāsādikāya vinayasaṁvaṇṇanāya",
  "atk-vin01a3:482_0": "Terasakavaṇṇanā niṭṭhitā."
}