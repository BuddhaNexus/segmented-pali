{
  "atk-abh03a62:0_0": "6. Dukadukapaṭṭhānavaṇṇanā",
  "atk-abh03a62:1_0": "Dukadukapaṭṭhānepi hetusahetukaṁ dhammaṁ paṭicca hetusahetuko dhammo uppajjati hetupaccayāti pañhuddhāravaseneva saṅkhepato desanā katā.",
  "atk-abh03a62:1_1": "Tattha hetudukaṁ sahetukadukādīhi, sahetukadukādīni ca tena saddhiṁ yojitāni.",
  "atk-abh03a62:1_2": "Ekekaṁ pana dukaṁ sesehi, sesā ca tehi saddhiṁ paṭipāṭiyā yojetabbā.",
  "atk-abh03a62:1_3": "Idañhi dukadukapaṭṭhānaṁ nāma ‘dukesuyeva duke pakkhipitvā’ desitaṁ.",
  "atk-abh03a62:1_4": "Tenettha sabbadukehi saddhiṁ sabbadukānaṁ yojanā veditabbā. Pāḷi pana saṅkhittā.",
  "atk-abh03a62:1_5": "Yena yena ca padena saddhiṁ yaṁ yaṁ padaṁ yojanaṁ na gacchati, taṁ taṁ hāpetvāva desanā katāti.",
  "atk-abh03a62:2_0": "Dukadukapaṭṭhānavaṇṇanā.",
  "atk-abh03a62:3_0": "Ettāvatā –",
  "atk-abh03a62:4_0": "Tikañca paṭṭhānavaraṁ dukuttamaṁ,",
  "atk-abh03a62:5_0": "Dukaṁ tikañceva tikaṁ dukañca;",
  "atk-abh03a62:6_0": "Tikaṁ tikañceva dukaṁ dukañca,",
  "atk-abh03a62:7_0": "Cha anulomamhi nayā sugambhīrāti. –",
  "atk-abh03a62:8_0": "Aṭṭhakathāyaṁ vuttagāthāya dīpitā.",
  "atk-abh03a62:8_1": "Dhammānulomapaṭṭhāne cha nayā niddiṭṭhā honti.",
  "atk-abh03a62:8_2": "Paccayavasena panettha ekekasmiṁ paṭṭhāne anulomādayo cattāro cattāro nayāti ekena pariyāyena catuvīsatinayapaṭimaṇḍitaṁ anulomapaṭṭhānaṁyeva veditabbaṁ."
}