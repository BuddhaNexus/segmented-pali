{
  "atk-vin02a22:0_0": "3. Vassūpanāyikakkhandhakaṁ",
  "atk-vin02a22:1_0": "Vassūpanāyikānujānanakathā",
  "atk-vin02a22:2_0": "184.",
  "atk-vin02a22:2_1": "Vassūpanāyikakkhandhake – apaññattoti ananuññāto asaṁvihito vā.",
  "atk-vin02a22:2_2": "Te idha bhikkhūti te bhikkhū, idhasaddo nipātamatto.",
  "atk-vin02a22:2_3": "Saṅghātaṁ āpādentāti vināsaṁ āpādentā.",
  "atk-vin02a22:2_4": "Saṅkasāyissantīti appossukkā nibaddhavāsaṁ vasissanti. Sakuntakāti sakuṇā.",
  "atk-vin02a22:2_5": "Vassāne vassaṁ upagantunti vassānanāmake temāse vassaṁ upagantabbanti attho.",
  "atk-vin02a22:2_6": "Kati nu kho vassūpanāyikāti kati nu kho vassūpagamanāni.",
  "atk-vin02a22:2_7": "Aparajjugatāyāti ettha aparajjugatāya assāti aparajjugatā, tassā aparajjugatāya;",
  "atk-vin02a22:2_8": "atikkantāya aparasmiṁ divaseti attho.",
  "atk-vin02a22:2_9": "Dutiyanayepi māso gatāya assāti māsagatā, tassā māsagatāya;",
  "atk-vin02a22:2_10": "atikkantāya māse paripuṇṇeti attho.",
  "atk-vin02a22:2_11": "Tasmā āsāḷhīpuṇṇamāya anantare pāṭipadadivase, āsāḷhīpuṇṇamito vā aparāya puṇṇamāya anantare pāṭipadadivaseyeva vihāraṁ paṭijaggitvā pānīyaṁ paribhojanīyaṁ upaṭṭhapetvā sabbaṁ cetiyavandanādisāmīcikammaṁ niṭṭhāpetvā ‘‘imasmiṁ vihāre imaṁ temāsaṁ vassaṁ upemī’’ti sakiṁ vā dvattikkhattuṁ vā vācaṁ nicchāretvā vassaṁ upagantabbaṁ.",
  "atk-vin02a22:3_0": "Vācaṁ nicchāretvā vassaṁ upagantabbaṁ.",
  "atk-vin02a22:4_0": "Vassānecārikāpaṭikkhepādikathā",
  "atk-vin02a22:5_0": "185-6.Yo pakkameyyāti ettha anapekkhagamanena vā aññattha aruṇaṁ uṭṭhāpanena vā āpatti veditabbā.",
  "atk-vin02a22:5_1": "Yo atikkameyyāti ettha vihāragaṇanāya āpattiyo veditabbā.",
  "atk-vin02a22:5_2": "Sace hi taṁ divasaṁ vihārasatassa upacāraṁ okkamitvā atikkamati, sataṁ āpattiyo.",
  "atk-vin02a22:5_3": "Sace pana vihārūpacāraṁ atikkamitvā aññassa vihārassa upacāraṁ anokkamitvāva nivattati, ekā eva āpatti.",
  "atk-vin02a22:5_4": "Kenaci antarāyena purimikaṁ anupagatena pacchimikā upagantabbā.",
  "atk-vin02a22:6_0": "Vassaṁukkaḍḍhitukāmoti vassanāmakaṁ paṭhamamāsaṁ ukkaḍḍhitukāmo, sāvaṇamāsaṁ akatvā puna āsāḷhīmāsameva kattukāmoti attho.",
  "atk-vin02a22:6_1": "Āgame juṇheti āgame māseti attho.",
  "atk-vin02a22:6_2": "Anujānāmi bhikkhave rājūnaṁ anuvattitunti ettha vassukkaḍḍhane bhikkhūnaṁ kāci parihāni nāma natthīti anuvattituṁ anuññātaṁ, tasmā aññasmimpi dhammike kamme anuvattitabbaṁ.",
  "atk-vin02a22:6_3": "Adhammike pana na kassaci anuvattitabbaṁ.",
  "atk-vin02a22:7_0": "Sattāhakaraṇīyānujānanakathā",
  "atk-vin02a22:8_0": "187-8.",
  "atk-vin02a22:8_1": "Sattāhakaraṇīyesu – sattāhakaraṇīyena gantunti sattāhabbhantare yaṁ kattabbaṁ taṁ sattāhakaraṇīyaṁ, tena sattāhakaraṇīyena karaṇabhūtena gantuṁ anujānāmīti attho.",
  "atk-vin02a22:8_2": "Pahite gantunti imehi sattahi bhikkhuādīhi dūte pahiteyeva gantuṁ anujānāmīti attho.",
  "atk-vin02a22:8_3": "Sattāhaṁ sannivatto kātabboti sattāheyeva sannivattitabbo, aṭṭhamo aruṇo tattheva na uṭṭhāpetabboti attho.",
  "atk-vin02a22:9_0": "Bhikkhunisaṅghaṁ uddissāti ito paṭṭhāya vaccakuṭi jantāgharaṁ jantāgharasālāti imāni tīṇi parihīnāni.",
  "atk-vin02a22:10_0": "189.Udositādīni udositasikkhāpadādīsu vuttāneva.",
  "atk-vin02a22:10_1": "Rasavatīti bhattagehaṁ vuccati.",
  "atk-vin02a22:10_2": "Vāreyyaṁ sañcarittasikkhāpade vuttameva.",
  "atk-vin02a22:10_3": "Purāyaṁ suttanto palujjatīti yāva ayaṁ suttanto na palujjati, yāva ayaṁ suttanto na vinassati.",
  "atk-vin02a22:10_4": "Aññataraṁ vā panassa kiccaṁ hoti karaṇīyaṁ vāti etena parisaṅkhataṁ yaṁkiñci karaṇīyaṁ saṅgahitaṁ hoti.",
  "atk-vin02a22:10_5": "Sabbattha ca ‘‘icchāmi dānañca dātuṁ dhammañca sotuṁ bhikkhū ca passitu’’nti imināva kappiyavacanena pesite gantabbaṁ, etesaṁ vā vevacanena.",
  "atk-vin02a22:10_6": "Peyyālakkamo pana evaṁ veditabbo, yathā ‘‘upāsakena saṅghaṁ uddissa vihārādayo kārāpitā honti, sambahule bhikkhū uddissa, ekaṁ bhikkhuṁ uddissa, bhikkhunisaṅghaṁ uddissa, sambahulā bhikkhuniyo, ekaṁ bhikkhuniṁ, sambahulā sikkhamānāyo, ekaṁ sikkhamānaṁ, sambahule sāmaṇere, ekaṁ sāmaṇeraṁ, sambahulā sāmaṇeriyo, ekaṁ sāmaṇeriṁ uddissa attano atthāya nivesanaṁ kārāpitaṁ hotī’’ti vuttaṁ;",
  "atk-vin02a22:10_7": "evameva ‘‘upāsikāya, bhikkhunā, bhikkhuniyā, sikkhamānāya, sāmaṇerena, sāmaṇeriyā saṅghaṁ uddissā’’ti sabbaṁ vattabbaṁ.",
  "atk-vin02a22:10_8": "Etesu sattappakāresu karaṇīyesu pahite gantabbaṁ.",
  "atk-vin02a22:11_0": "Pañcannaṁappahitepianujānanakathā",
  "atk-vin02a22:12_0": "193.Pañcannaṁsattāhakaraṇīyenāti etesaṁ bhikkhuādīnaṁ sahadhammikānaṁ ‘‘gilānabhattaṁ vā gilānupaṭṭhākabhattaṁ vā bhesajjaṁ vā pariyesissāmi , pucchissāmi vā, upaṭṭhahissāmi vā’’ti evamādinā parato vitthāretvā dassitena kāraṇena appahitepi gantabbaṁ, pageva pahite.",
  "atk-vin02a22:12_1": "Bhikkhu gilāno hoti, anabhirati uppannā hoti, kukkuccaṁ uppannaṁ hoti, diṭṭhigataṁ uppannaṁ hoti, garudhammaṁ ajjhāpanno hoti parivāsāraho, mūlāya paṭikassanāraho hoti, mānattāraho, abbhānāraho, saṅgho kammaṁ kattukāmo hoti, kataṁ vā saṅghena kammaṁ hotīti etehi dasahi kāraṇehi bhikkhussa santikaṁ gantabbaṁ.",
  "atk-vin02a22:12_2": "Bhikkhuniyā santikaṁ navahi kāraṇehi gantabbaṁ, sikkhamānāya santikaṁ chahi – ādito catūhi, sikkhā kuppitā hoti, upasampajjitukāmā hotīti.",
  "atk-vin02a22:12_3": "Sāmaṇerassāpi chahi – ādito catūhi, vassaṁ pucchitukāmo upasampajjitukāmo hotīti.",
  "atk-vin02a22:12_4": "Sāmaṇeriyā upasampadaṁ apanetvā sikkhāpadaṁ dātukāmo hotīti iminā saddhiṁ pañcahi.",
  "atk-vin02a22:12_5": "Parato mātāpitūnaṁ anuññātaṭṭhānepi eseva nayo.",
  "atk-vin02a22:12_6": "Andhakaṭṭhakathāyaṁ pana ‘‘ye mātāpitūnaṁ upaṭṭhākā ñātakā vā aññātakā vā tesampi appahite gantuṁ vaṭṭatī’’ti vuttaṁ, taṁ neva aṭṭhakathāyaṁ, na pāḷiyā vuttaṁ, tasmā na gahetabbaṁ.",
  "atk-vin02a22:13_0": "Pahiteyevaanujānanakathā",
  "atk-vin02a22:14_0": "199.Bhikkhugatikoti ekasmiṁ vihāre bhikkhūhi saddhiṁ vasanakapuriso. Undriyatīti palujjati.",
  "atk-vin02a22:14_1": "Bhaṇḍaṁ chedāpitanti dabbasambhārabhaṇḍaṁ chedāpitaṁ. Āvahāpeyyunti āharāpeyyuṁ. Dajjāhanti dajje ahaṁ.",
  "atk-vin02a22:14_2": "Saṅghakaraṇīyenāti ettha yaṁkiñci uposathāgārādīsu senāsanesu cetiyachattavedikādīsu vā kattabbaṁ, antamaso bhikkhuno puggalikasenāsanampi, sabbaṁ saṅghakaraṇīyameva.",
  "atk-vin02a22:14_3": "Tasmā tassa nipphādanatthaṁ dabbasambhārādīni vā āharituṁ vaḍḍhakīppabhutīnaṁ bhattavetanādīni vā dāpetuṁ gantabbaṁ.",
  "atk-vin02a22:15_0": "Ayaṁ panettha pāḷimuttakaratticchedavinicchayo – dhammasavanatthāya animantitena gantuṁ na vaṭṭati.",
  "atk-vin02a22:15_1": "Sace ekasmiṁ mahāvāse paṭhamaṁyeva katikā katā hoti – ‘‘asukadivasaṁ nāma sannipatitabba’’nti , nimantitoyeva nāma hoti, gantuṁ vaṭṭati.",
  "atk-vin02a22:15_2": "‘‘Bhaṇḍakaṁ dhovissāmī’’ti gantuṁ na vaṭṭati.",
  "atk-vin02a22:15_3": "Sace pana ācariyupajjhāyā pahiṇanti, vaṭṭati.",
  "atk-vin02a22:15_4": "Nātidūre vihāro hoti, tattha gantvā ajjeva āgamissāmīti sampāpuṇituṁ na sakkoti, vaṭṭati.",
  "atk-vin02a22:15_5": "Uddesaparipucchādīnaṁ atthāyapi gantuṁ na vaṭṭati.",
  "atk-vin02a22:15_6": "‘‘Ācariyaṁ passissāmī’’ti pana gantuṁ labhati.",
  "atk-vin02a22:15_7": "Sace pana naṁ ācariyo ‘‘ajja mā gacchā’’ti vadati, vaṭṭati.",
  "atk-vin02a22:15_8": "Upaṭṭhākakulaṁ vā ñātikulaṁ vā dassanāya gantuṁ na labhatīti.",
  "atk-vin02a22:16_0": "Antarāyeanāpattivassacchedakathā",
  "atk-vin02a22:17_0": "201.Yena gāmo tena gantuntiādīsu sace gāmo avidūraṁ gato hoti, tattha piṇḍāya caritvā vihārameva āgantvā vasitabbaṁ.",
  "atk-vin02a22:17_1": "Sace dūraṁ gato, sattāhavārena aruṇo uṭṭhāpetabbo.",
  "atk-vin02a22:17_2": "Na sakkā ce hoti, tatreva sabhāgaṭṭhāne vasitabbaṁ.",
  "atk-vin02a22:17_3": "Sace manussā yathāpavattāni salākabhattādīni denti, ‘‘na mayaṁ tasmiṁ vihāre vasimhā’’ti vattabbā.",
  "atk-vin02a22:17_4": "‘‘Mayaṁ vihārassa vā pāsādassa vā na dema, tumhākaṁ dema, yattha katthaci vasitvā bhuñjathā’’ti vutte pana yathāsukhaṁ bhuñjitabbaṁ, tesaṁyeva taṁ pāpuṇāti.",
  "atk-vin02a22:17_5": "‘‘Tumhākaṁ vasanaṭṭhāne pāpuṇāpetvā bhuñjathā’’ti vutte pana yattha vasanti, tattha netvā vassaggena pāpuṇāpetvā bhuñjitabbaṁ.",
  "atk-vin02a22:18_0": "Sace pavāritakāle vassāvāsikaṁ denti, yadi sattāhavārena aruṇaṁ uṭṭhāpayiṁsu, gahetabbaṁ.",
  "atk-vin02a22:18_1": "Chinnavassehi pana ‘‘na mayaṁ tattha vasimha, chinnavassā maya’’nti vattabbaṁ.",
  "atk-vin02a22:18_2": "Yadi ‘‘yesaṁ amhākaṁ senāsanaṁ pāpitaṁ, te gaṇhantū’’ti vadanti, gahetabbaṁ.",
  "atk-vin02a22:18_3": "Yaṁ pana vihāre upanikkhittakaṁ mā vinassīti idha āhaṭaṁ cīvarādivebhaṅgiyabhaṇḍaṁ, taṁ tattheva gantvā apaloketvā bhājetabbaṁ.",
  "atk-vin02a22:18_4": "‘‘Ito ayyānaṁ cattāro paccaye dethā’’ti kappiyakārakānaṁ dinne khettavatthuādike tatruppādepi eseva nayo.",
  "atk-vin02a22:18_5": "Saṅghikañhi vebhaṅgiyabhaṇḍaṁ antovihāre vā bahisīmāya vā hotu, bahisīmāya ṭhitānaṁ apaloketvā bhājetuṁ na vaṭṭati.",
  "atk-vin02a22:18_6": "Ubhayattha ṭhitampi pana antosīmāya ṭhitānaṁ apaloketvā bhājetuṁ vaṭṭatiyeva.",
  "atk-vin02a22:19_0": "Saṅghabhedeanāpattivassacchedakathā",
  "atk-vin02a22:20_0": "202.Saṅghobhinnoti ettha bhinne saṅghe gantvā karaṇīyaṁ natthi, yo pana ‘‘bhijjissatī’’ti āsaṅkito, taṁ sandhāya ‘‘bhinno’’ti vuttaṁ.",
  "atk-vin02a22:20_1": "Sambahulāhi bhikkhunīhi saṅgho bhinnoti ettha na bhikkhunīhi saṅgho bhinnoti daṭṭhabbo.",
  "atk-vin02a22:20_2": "Vuttañhetaṁ ‘‘na kho upāli bhikkhunī saṅghaṁ bhindatī’’ti.",
  "atk-vin02a22:20_3": "Etā pana nissāya anubalaṁ katvā yaṁ saṅghaṁ ‘‘bhikkhū bhindeyyu’’nti āsaṅkā hoti, taṁ sandhāyetaṁ vuttaṁ.",
  "atk-vin02a22:21_0": "Vajādīsuvassūpagamanakathā",
  "atk-vin02a22:22_0": "203.Vajoti gopālakānaṁ nivāsaṭṭhānaṁ.",
  "atk-vin02a22:22_1": "Yena vajoti ettha vajena saddhiṁ gatassa vassacchede anāpatti.",
  "atk-vin02a22:23_0": "Upakaṭṭhāyāti āsannāya.",
  "atk-vin02a22:23_1": "Satthe vassaṁ upagantunti ettha vassūpanāyikadivase tena bhikkhunā upāsakā vattabbā ‘‘kuṭikā laddhuṁ vaṭṭatī’’ti.",
  "atk-vin02a22:23_2": "Sace karitvā denti, tattha pavisitvā ‘‘idha vassaṁ upemī’’ti tikkhattuṁ vattabbaṁ.",
  "atk-vin02a22:23_3": "No ce denti, sālāsaṅkhepena ṭhitasakaṭassa heṭṭhā upagantabbaṁ.",
  "atk-vin02a22:23_4": "Tampi alabhantena ālayo kātabbo.",
  "atk-vin02a22:23_5": "Satthe pana vassaṁ upagantuṁ na vaṭṭati.",
  "atk-vin02a22:23_6": "Ālayo nāma ‘‘idha vassaṁ vasissāmī’’ti cittuppādamattaṁ.",
  "atk-vin02a22:23_7": "Sace maggappaṭipanneyeva satthe pavāraṇadivaso hoti, tattheva pavāretabbaṁ.",
  "atk-vin02a22:23_8": "Atha sattho antovasseyeva bhikkhunā patthitaṭṭhānaṁ patvā atikkamati, patthitaṭṭhāne vasitvā tattha bhikkhūhi saddhiṁ pavāretabbaṁ.",
  "atk-vin02a22:23_9": "Athāpi sattho antovasseyeva antarā ekasmiṁ gāme tiṭṭhati vā vippakirati vā, tasmiṁyeva gāme bhikkhūhi saddhiṁ vasitvā pavāretabbaṁ, apavāretvā tato paraṁ gantuṁ na vaṭṭati.",
  "atk-vin02a22:24_0": "Nāvāyaṁ vassaṁ upagacchantenāpi kuṭiyaṁyeva upagantabbaṁ.",
  "atk-vin02a22:24_1": "Pariyesitvā alabhantena ālayo kātabbo.",
  "atk-vin02a22:24_2": "Sace antotemāsaṁ nāvā samuddeyeva hoti, tattheva pavāretabbaṁ.",
  "atk-vin02a22:24_3": "Atha nāvā kūlaṁ labhati, ayañca parato gantukāmo hoti, gantuṁ na vaṭṭati.",
  "atk-vin02a22:24_4": "Nāvāya laddhagāmeyeva vasitvā bhikkhūhi saddhiṁ pavāretabbaṁ.",
  "atk-vin02a22:24_5": "Sacepi nāvā anutīrameva aññattha gacchati, bhikkhu ca paṭhamaṁ laddhagāmeyeva vasitukāmo, nāvā gacchatu bhikkhunā tattheva vasitvā bhikkhūhi saddhiṁ pavāretabbaṁ .",
  "atk-vin02a22:25_0": "Iti vaje satthe nāvāyanti tīsu ṭhānesu natthi vassacchede āpatti, pavāretuñca labhati.",
  "atk-vin02a22:25_1": "Purimesu pana ‘‘vāḷehi ubbāḷhā hontī’’tiādīsu saṅghabhedapariyantesu vatthūsu kevalaṁ anāpatti hoti, pavāretuṁ pana na labhati.",
  "atk-vin02a22:26_0": "204.Na bhikkhave rukkhasusireti ettha suddhe rukkhasusireyeva na vaṭṭati;",
  "atk-vin02a22:26_1": "mahantassa pana rukkhasusirassa anto padaracchadanaṁ kuṭikaṁ katvā pavisanadvāraṁ yojetvā upagantuṁ vaṭṭati.",
  "atk-vin02a22:26_2": "Rūkkhaṁ chinditvā khāṇukamatthake padaracchadanaṁ kuṭikaṁ katvāpi vaṭṭatiyeva.",
  "atk-vin02a22:26_3": "Rukkhaviṭabhiyāti etthāpi suddhe viṭapamatte na vaṭṭati.",
  "atk-vin02a22:26_4": "Mahāviṭape pana aṭṭakaṁ bandhitvā tattha padaracchadanaṁ kuṭikaṁ katvā upagantabbaṁ.",
  "atk-vin02a22:26_5": "Asenāsanikenāti yassa pañcannaṁ chadanānaṁ aññatarena channaṁ yojitadvārabandhanaṁ senāsanaṁ natthi, tena na upagantabbaṁ.",
  "atk-vin02a22:26_6": "Na bhikkhave chavakuṭikāyanti chavakuṭikā nāma ṭaṅkitamañcādibhedā kuṭi, tattha upagantuṁ na vaṭṭati.",
  "atk-vin02a22:26_7": "Susāne pana aññaṁ kuṭikaṁ katvā upagantuṁ vaṭṭati.",
  "atk-vin02a22:26_8": "Na bhikkhave chatteti etthāpi catūsu thambhesu chattaṁ ṭhapetvā āvaraṇaṁ katvā dvāraṁ yojetvā upagantuṁ vaṭṭati, chattakuṭikā nāmesā hoti.",
  "atk-vin02a22:26_9": "Cāṭiyāti etthāpi mahantena kapallena chatte vuttanayena kuṭiṁ katvā upagantuṁ vaṭṭati.",
  "atk-vin02a22:27_0": "Adhammikakatikādikathā",
  "atk-vin02a22:28_0": "205.Evarūpā katikāti ettha aññāpi yā īdisī adhammikā katikā hoti, sā na kātabbāti attho.",
  "atk-vin02a22:28_1": "Tassā lakkhaṇaṁ mahāvibhaṅge vuttaṁ.",
  "atk-vin02a22:29_0": "207-8.Paṭissave ca āpatti dukkaṭassāti ettha na kevalaṁ ‘‘imaṁ temāsaṁ idha vassaṁ vasathā’’ti etasseva paṭissave āpatti, ‘‘imaṁ temāsaṁ bhikkhaṁ gaṇhatha, ubhopi mayaṁ idha vassaṁ vasissāma, ekato uddisāpessāmā’’ti evamādināpi tassa tassa paṭissave dukkaṭaṁ.",
  "atk-vin02a22:29_1": "Tañca kho paṭhamaṁ suddhacittassa pacchā visaṁvādanapaccayā, paṭhamampi asuddhacittassa pana paṭissave pācittiyaṁ, visaṁvādane dukkaṭanti pācittiyena saddhiṁ dukkaṭaṁ yujjati.",
  "atk-vin02a22:30_0": "Sotadaheva akaraṇīyotiādīsu sace vassaṁ anupagantvā vā pakkamati, upagantvā vā sattāhaṁ bahiddhā vītināmeti, purimikā ca na paññāyati, paṭissave ca āpatti.",
  "atk-vin02a22:30_1": "Vassaṁ upagantvā pana aruṇaṁ anuṭṭhāpetvā tadaheva sattāhakaraṇīyena pakkamantassāpi antosattāhe nivattantassa anāpatti, ko pana vādo dvīhatīhaṁ vasitvā antosattāhe nivattantassa.",
  "atk-vin02a22:30_2": "Dvīhatīhaṁ vasitvāti etthāpi nirapekkheneva upacārātikkame vassacchedo veditabbo.",
  "atk-vin02a22:30_3": "Sace idha vasissāmīti ālayo atthi, asatiyā pana vassaṁ na upeti, gahitasenāsanaṁ suggahitaṁ, chinnavasso na hoti, pavāretuṁ labhatiyeva.",
  "atk-vin02a22:31_0": "Sattāhaṁ anāgatāya pavāraṇāyāti ettha navamito paṭṭhāya gantuṁ vaṭṭati, āgacchatu vā mā vā, anāpatti. Sesaṁ uttānamevāti.",
  "atk-vin02a22:32_0": "Vassūpanāyikakkhandhakavaṇṇanā niṭṭhitā."
}