{
  "atk-s0101a7:0_0": "7. Jāliyasuttavaṇṇanā",
  "atk-s0101a7:1_0": "Dve pabbajitavatthuvaṇṇanā",
  "atk-s0101a7:2_0": "378.Evaṁme sutaṁ…pe… kosambiyanti jāliyasuttaṁ. Tatrāyaṁ apubbapadavaṇṇanā.",
  "atk-s0101a7:2_1": "Ghositārāmeti ghositena seṭṭhinā kate ārāme.",
  "atk-s0101a7:2_2": "Pubbe kira allakapparaṭṭhaṁ nāma ahosi.",
  "atk-s0101a7:2_3": "Tato kotūhaliko nāma daliddo chātakabhayena saputtadāro avantiraṭṭhaṁ gacchanto puttaṁ vahituṁ asakkonto chaḍḍetvā agamāsi, mātā nivattitvā taṁ gahetvā gatā, te ekaṁ gopālakagāmaṁ pavisiṁsu.",
  "atk-s0101a7:2_4": "Gopālakena ca tadā bahupāyāso paṭiyatto hoti, te tato pāyāsaṁ labhitvā bhuñjiṁsu.",
  "atk-s0101a7:2_5": "Atha so puriso balavapāyāsaṁ bhutto jīrāpetuṁ asakkonto rattibhāge kālaṁ katvā tattheva sunakhiyā kucchismiṁ paṭisandhiṁ gahetvā kukkuro jāto, so gopālakassa piyo ahosi.",
  "atk-s0101a7:2_6": "Gopālako ca paccekabuddhaṁ upaṭṭhahati.",
  "atk-s0101a7:2_7": "Paccekabuddhopi bhattakiccapariyosāne kukkurassa ekekaṁ piṇḍaṁ deti, so paccekabuddhe sinehaṁ uppādetvā gopālakena saddhiṁ paṇṇasālampi gacchati.",
  "atk-s0101a7:2_8": "Gopālake asannihite bhattavelāyaṁ sayameva gantvā kālārocanatthaṁ paṇṇasāladvāre bhussati, antarāmaggepi caṇḍamige disvā bhussitvā palāpeti.",
  "atk-s0101a7:2_9": "So paccekabuddhe mudukena cittena kālaṁkatvā devaloke nibbatti .",
  "atk-s0101a7:2_10": "Tatrassa ghosakadevaputto tveva nāmaṁ ahosi.",
  "atk-s0101a7:2_11": "So devalokato cavitvā kosambiyaṁ ekassa kulassa ghare nibbatti.",
  "atk-s0101a7:2_12": "Taṁ aputtako seṭṭhi tassa mātāpitūnaṁ dhanaṁ datvā puttaṁ katvā aggahesi.",
  "atk-s0101a7:2_13": "Atha attano putte jāte sattakkhattuṁ ghātāpetuṁ upakkami.",
  "atk-s0101a7:2_14": "So puññavantatāya sattasupi ṭhānesu maraṇaṁ appatvā avasāne ekāya seṭṭhidhītāya veyyattiyena laddhajīvito aparabhāge pituaccayena seṭṭhiṭṭhānaṁ patvā ghosakaseṭṭhi nāma jāto.",
  "atk-s0101a7:2_15": "Aññepi kosambiyaṁ kukkuṭaseṭṭhi , pāvāriyaseṭṭhīti dve seṭṭhino atthi, iminā saddhiṁ tayo ahesuṁ.",
  "atk-s0101a7:3_0": "Tena ca samayena himavantato pañcasatatāpasā sarīrasantappanatthaṁ antarantarākosambiṁ āgacchanti , tesaṁ ete tayo seṭṭhī attano attano uyyānesu paṇṇakuṭiyo katvā upaṭṭhānaṁ karonti.",
  "atk-s0101a7:3_1": "Athekadivasaṁ te tāpasā himavantato āgacchantā mahākantāre tasitā kilantā ekaṁ mahantaṁ vaṭarukkhaṁ patvā tattha adhivatthāya devatāya santikā saṅgahaṁ paccāsisantā nisīdiṁsu.",
  "atk-s0101a7:3_2": "Devatā sabbālaṅkāravibhūsitaṁ hatthaṁ pasāretvā tesaṁ pānīyapānakādīni datvā kilamathaṁ paṭivinodesi, ete devatāyānubhāvena vimhitā pucchiṁsu – ‘‘kiṁ nu kho, devate, kammaṁ katvā tayā ayaṁ sampatti laddhā’’ti?",
  "atk-s0101a7:3_3": "Devatā āha – ‘‘loke buddho nāma bhagavā uppanno, so etarahi sāvatthiyaṁ viharati, anāthapiṇḍiko gahapati taṁ upaṭṭhahati.",
  "atk-s0101a7:3_4": "So uposathadivasesu attano bhatakānaṁ pakatibhattavetanameva datvā uposathaṁ kārāpesi.",
  "atk-s0101a7:3_5": "Athāhaṁ ekadivasaṁ majjhanhike pātarāsatthāya āgato kañci bhatakakammaṁ akarontaṁ disvā – ‘ajja manussā kasmā kammaṁ na karontī’ti pucchiṁ. Tassa me tamatthaṁ ārocesuṁ.",
  "atk-s0101a7:3_6": "Athāhaṁ etadavocaṁ – ‘idāni upaḍḍhadivaso gato, sakkā nu kho upaḍḍhuposathaṁ kātu’nti.",
  "atk-s0101a7:3_7": "Tato seṭṭhissa paṭivedetvā ‘‘sakkā kātu’’nti āha.",
  "atk-s0101a7:3_8": "Svāhaṁ upaḍḍhadivasaṁ upaḍḍhuposathaṁ samādiyitvā tadaheva kālaṁ katvā imaṁ sampattiṁ paṭilabhi’’nti.",
  "atk-s0101a7:4_0": "Atha te tāpasā ‘‘buddho kira uppanno’’ti sañjātapītipāmojjā tatova sāvatthiṁ gantukāmā hutvāpi – ‘‘bahukārā no upaṭṭhākaseṭṭhino tesampi imamatthamārocessāmā’’ti kosambiṁ gantvā seṭṭhīhi katasakkārabahumānā ‘‘tadaheva mayaṁ gacchāmā’’ti āhaṁsu.",
  "atk-s0101a7:4_1": "‘‘Kiṁ, bhante, turitāttha, nanu tumhe pubbe cattāro pañca māse vasitvā gacchathā’’ti ca vutte taṁ pavattiṁ ārocesuṁ.",
  "atk-s0101a7:4_2": "‘‘Tena hi, bhante, saheva gacchāmā’’ti ca vutte ‘‘gacchāma mayaṁ, tumhe saṇikaṁ āgacchathā’’ti sāvatthiṁ gantvā bhagavato santike pabbajitvā arahattaṁ pāpuṇiṁsu.",
  "atk-s0101a7:4_3": "Tepi seṭṭhino pañcasatapañcasatasakaṭaparivārā sāvatthiṁ gantvā dānādīni datvā kosambiṁ āgamanatthāya bhagavantaṁ yācitvā paccāgamma tayo vihāre kāresuṁ.",
  "atk-s0101a7:4_4": "Tesu kukkuṭaseṭṭhinā kato kukkuṭārāmo nāma, pāvāriyaseṭṭhinā kato pāvārikambavanaṁ nāma, ghositaseṭṭhinā kato ghositārāmo nāma ahosi.",
  "atk-s0101a7:4_5": "Taṁ sandhāya vuttaṁ – ‘‘kosambiyaṁ viharati ghositārāme’’ti.",
  "atk-s0101a7:5_0": "Muṇḍiyoti idaṁ tassa nāmaṁ.",
  "atk-s0101a7:5_1": "Jāliyoti idampi itarassa nāmameva.",
  "atk-s0101a7:5_2": "Yasmā panassa upajjhāyo dārumayena pattena piṇḍāya carati, tasmā dārupattikantevāsīti vuccati.",
  "atk-s0101a7:5_3": "Etadavocunti upārambhādhippāyena vādaṁ āropetukāmā hutvā etadavocuṁ.",
  "atk-s0101a7:5_4": "Iti kira nesaṁ ahosi, sace samaṇo gotamo ‘‘taṁ jīvaṁ taṁ sarīra’’nti vakkhati, athassa mayaṁ etaṁ vādaṁ āropessāma – ‘‘bho gotama, tumhākaṁ laddhiyā idheva satto bhijjati, tena vo vādo ucchedavādo hotī’’ti.",
  "atk-s0101a7:5_5": "Sace pana ‘‘aññaṁ jīvaṁ aññaṁ sarīra’’nti vakkhati, athassetaṁ vādaṁ āropessāma ‘‘tumhākaṁ vāde rūpaṁ bhijjati, na satto bhijjati.",
  "atk-s0101a7:5_6": "Tena vo vāde satto sassato āpajjatī’’ti.",
  "atk-s0101a7:5_7": "Atha bhagavā ‘‘ime vādāropanatthāya pañhaṁ pucchanti, mama sāsane ime dve ante anupagamma majjhimā paṭipadā atthīti na jānanti, handa nesaṁ pañhaṁ avissajjetvā tassāyeva paṭipadāya āvibhāvatthaṁ dhammaṁ desemī’’ti cintetvā ‘‘tena hāvuso’’tiādimāha.",
  "atk-s0101a7:6_0": "379-380.",
  "atk-s0101a7:6_1": "Tattha kallaṁ nu kho tassetaṁ vacanāyāti tassetaṁ saddhāpabbajitassa tividhaṁ sīlaṁ paripūretvā paṭhamajjhānaṁ pattassa yuttaṁ nu kho etaṁ vattunti attho.",
  "atk-s0101a7:6_2": "Taṁ sutvā paribbājakā puthujjano nāma yasmā nibbicikiccho na hoti, tasmā kadāci evaṁ vadeyyāti maññamānā – ‘‘kallaṁ tassetaṁ vacanāyā’’ti āhaṁsu.",
  "atk-s0101a7:6_3": "Atha ca panāhaṁ na vadāmīti ahaṁ etamevaṁ jānāmi, no ca evaṁ vadāmi, atha kho kasiṇaparikammaṁ katvā bhāventassa paññābalena uppannaṁ mahaggatacittametanti saññaṁ ṭhapesiṁ.",
  "atk-s0101a7:6_4": "Nakallaṁ tassetanti idaṁ te paribbājakā – ‘‘yasmā khīṇāsavo vigatasammoho tiṇṇavicikiccho, tasmā na yuttaṁ tassetaṁ vattu’’nti maññamānā vadanti. Sesamettha uttānatthamevāti.",
  "atk-s0101a7:7_0": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0101a7:8_0": "Jāliyasuttavaṇṇanā niṭṭhitā."
}