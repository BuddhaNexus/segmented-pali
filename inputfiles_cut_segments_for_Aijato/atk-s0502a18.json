{
  "atk-s0502a18:0_0": "18. Malavaggo",
  "atk-s0502a18:1_0": "1. Goghātakaputtavatthu",
  "atk-s0502a18:2_0": "Paṇḍupalāsovadānisīti imaṁ dhammadesanaṁ satthā jetavane viharanto ekaṁ goghātakaputtaṁ ārabbha kathesi.",
  "atk-s0502a18:3_0": "Sāvatthiyaṁ kireko goghātako gāvo vadhitvā varamaṁsāni gahetvā pacāpetvā puttadārehi saddhiṁ nisīditvā maṁsañca khādati, mūlena ca vikkiṇitvā jīvikaṁ kappesi.",
  "atk-s0502a18:3_1": "So evaṁ pañcapaṇṇāsa vassāni goghātakakammaṁ karonto dhuravihāre viharantassa satthu ekadivasampi kaṭacchumattampi yāguṁ vā bhattaṁ vā na adāsi.",
  "atk-s0502a18:3_2": "So ca vinā maṁsena bhattaṁ na bhuñjati.",
  "atk-s0502a18:3_3": "So ekadivasaṁ divasabhāge maṁsaṁ vikkiṇitvā attano atthāya pacituṁ ekaṁ maṁsakhaṇḍaṁ bhariyāya datvā nhāyituṁ agamāsi.",
  "atk-s0502a18:3_4": "Athassa sahāyako gehaṁ gantvā bhariyaṁ āha –",
  "atk-s0502a18:3_5": "‘‘thokaṁ me vikkiṇiyamaṁsaṁ dehi, gehaṁ me pāhunako āgato’’ti.",
  "atk-s0502a18:3_6": "Natthi vikkiṇiyamaṁsaṁ, sahāyako te maṁsaṁ vikkiṇitvā idāni nhāyituṁ gatoti.",
  "atk-s0502a18:3_7": "Mā evaṁ kari, sace maṁsakhaṇḍaṁ atthi, dehīti.",
  "atk-s0502a18:3_8": "Sahāyakassa te nikkhittamaṁsaṁ ṭhapetvā aññaṁ natthīti.",
  "atk-s0502a18:3_9": "So ‘‘sahāyakassa me atthāya ṭhapitamaṁsato aññaṁ maṁsaṁ natthi, so ca vinā maṁsena na bhuñjati, nāyaṁ dassatī’’ti sāmaṁyeva taṁ maṁsaṁ gahetvā pakkāmi.",
  "atk-s0502a18:4_0": "Goghātakopi nhatvā āgato tāya attano pakkapaṇṇena saddhiṁ vaḍḍhetvā bhatte upanīte āha ‘‘kahaṁ maṁsa’’nti?",
  "atk-s0502a18:4_1": "‘‘Natthi, sāmī’’ti.",
  "atk-s0502a18:4_2": "Nanu ahaṁ paccanatthāya maṁsaṁ datvā gatoti.",
  "atk-s0502a18:4_3": "Tava sahāyako āgantvā ‘‘pāhunako me āgato, vikkiṇiyamaṁsaṁ dehī’’ti vatvā mayā ‘‘sahāyakassa te ṭhapitamaṁsato aññaṁ maṁsaṁ natthi, so ca vinā maṁsena na bhuñjatī’’ti vuttepi balakkārena taṁ maṁsaṁ sāmaṁyeva gahetvā gatoti.",
  "atk-s0502a18:4_4": "Ahaṁ vinā maṁsena bhattaṁ na bhuñjāmi, harāhi nanti.",
  "atk-s0502a18:4_5": "Kiṁ sakkā kātuṁ, bhuñja, sāmīti.",
  "atk-s0502a18:4_6": "So ‘‘nāhaṁ bhuñjāmī’’ti taṁ bhattaṁ harāpetvā satthaṁ ādāya pacchāgehe ṭhito goṇo atthi, tassa santikaṁ gantvā mukhe hatthaṁ pakkhipitvā jivhaṁ nīharitvā satthena mūle chinditvā ādāya gantvā aṅgāresu pacāpetvā bhattamatthake ṭhapetvā nisinno ekaṁ bhattapiṇḍaṁ bhuñjitvā ekaṁ maṁsakhaṇḍaṁ mukhe ṭhapesi.",
  "atk-s0502a18:4_7": "Taṅkhaṇaññevassa jivhā chijjitvā bhattapātiyaṁ pati.",
  "atk-s0502a18:4_8": "Taṅkhaṇaññeva kammasarikkhakaṁ vipākaṁ labhi.",
  "atk-s0502a18:4_9": "Sopi kho goṇo viya lohitadhārāya mukhato paggharantiyā antogehaṁ pavisitvā jaṇṇukehi vicaranto viravi.",
  "atk-s0502a18:5_0": "Tasmiṁ samaye goghātakassa putto pitaraṁ olokento samīpe ṭhito hoti.",
  "atk-s0502a18:5_1": "Atha naṁ mātā āha –",
  "atk-s0502a18:5_2": "‘‘passa, putta, imaṁ goghātakaṁ goṇaṁ viya gehamajjhe jaṇṇukehi vicaritvā viravantaṁ, idaṁ dukkhaṁ tava matthake patissati, mamampi anoloketvā attano sotthiṁ karonto palāyassū’’ti.",
  "atk-s0502a18:5_3": "So maraṇabhayatajjito mātaraṁ vanditvā palāyi, palāyitvā ca pana takkasilaṁ agamāsi.",
  "atk-s0502a18:5_4": "Goghātakopi goṇo viya gehamajjhe viravanto vicaritvā kālakato avīcimhi nibbatti.",
  "atk-s0502a18:5_5": "Goṇopi kālamakāsi.",
  "atk-s0502a18:5_6": "Goghātakaputtopi takkasilaṁ gantvā suvaṇṇakārakammaṁ uggaṇhi.",
  "atk-s0502a18:5_7": "Athassācariyo gāmaṁ gacchanto ‘‘evarūpaṁ nāma alaṅkāraṁ kareyyāsī’’ti vatvā pakkāmi.",
  "atk-s0502a18:5_8": "Sopi tathārūpaṁ alaṅkāraṁ akāsi.",
  "atk-s0502a18:5_9": "Athassācariyo āgantvā alaṅkāraṁ disvā ‘‘ayaṁ yattha katthaci gantvā jīvituṁ samattho’’ti vayappattaṁ attano dhītaraṁ adāsi.",
  "atk-s0502a18:5_10": "So puttadhītāhi vaḍḍhi.",
  "atk-s0502a18:6_0": "Athassa puttā vayappattā sippaṁ uggaṇhitvā aparabhāge sāvatthiyaṁ gantvā tattha gharāvāsaṁ saṇṭhapetvā vasantā saddhā pasannā ahesuṁ.",
  "atk-s0502a18:6_1": "Pitāpi nesaṁ takkasilāyaṁ kiñci kusalaṁ akatvāva jaraṁ pāpuṇi.",
  "atk-s0502a18:6_2": "Athassa puttā ‘‘pitā no mahallako’’ti attano santikaṁ pakkosāpetvā ‘‘pitu atthāya dānaṁ dassāmā’’ti buddhappamukhaṁ bhikkhusaṅghaṁ nimantayiṁsu.",
  "atk-s0502a18:6_3": "Te punadivase antogehe buddhappamukhaṁ bhikkhusaṅghaṁ nisīdāpetvā sakkaccaṁ parivisitvā bhattakiccāvasāne satthāraṁ āhaṁsu –",
  "atk-s0502a18:6_4": "‘‘bhante, amhehi idaṁ pitu jīvabhattaṁ dinnaṁ, pitu no anumodanaṁ karothā’’ti.",
  "atk-s0502a18:6_5": "Satthā taṁ āmantetvā, ‘‘upāsaka, tvaṁ mahallako paripakkasarīro paṇḍupalāsasadiso, tava paralokagamanāya kusalapātheyyaṁ natthi, attano patiṭṭhaṁ karohi, paṇḍito bhava, mā bālo’’ti anumodanaṁ karonto imā dve gāthā abhāsi –",
  "atk-s0502a18:7_0": "235.",
  "atk-s0502a18:8_0": " ‘‘Paṇḍupalāsova dānisi,",
  "atk-s0502a18:9_0": "Yamapurisāpi ca te upaṭṭhitā;",
  "atk-s0502a18:10_0": "Uyyogamukhe ca tiṭṭhasi,",
  "atk-s0502a18:11_0": "Pātheyyampi ca te na vijjati.",
  "atk-s0502a18:12_0": "236.",
  "atk-s0502a18:13_0": " ‘‘So karohi dīpamattano,",
  "atk-s0502a18:14_0": "Khippaṁ vāyama paṇḍito bhava;",
  "atk-s0502a18:15_0": "Niddhantamalo anaṅgaṇo,",
  "atk-s0502a18:16_0": "Dibbaṁ ariyabhūmiṁ upehisī’’ti.",
  "atk-s0502a18:17_0": "Tattha paṇḍupalāsova dānisīti, upāsaka, tvaṁ idāni chijjitvā bhūmiyaṁ patitapaṇḍupalāso viya ahosi.",
  "atk-s0502a18:17_1": "Yamapurisāti yamadūtā vuccanti, idaṁ pana maraṇameva sandhāya vuttaṁ, maraṇaṁ te paccupaṭṭhitanti attho.",
  "atk-s0502a18:17_2": "Uyyogamukheti parihānimukhe, avuḍḍhimukhe ca ṭhitosīti attho.",
  "atk-s0502a18:17_3": "Pātheyyanti gamikassa taṇḍulādipātheyyaṁ viya paralokaṁ gacchantassa tava kusalapātheyyampi natthīti attho.",
  "atk-s0502a18:17_4": "So karohīti so tvaṁ samudde nāvāya bhinnāya dīpasaṅkhātaṁ patiṭṭhaṁ viya attano kusalapatiṭṭhaṁ karohi.",
  "atk-s0502a18:17_5": "Karonto ca khippaṁ vāyama, sīghaṁ sīghaṁ vīriyaṁ ārabha, attano kusalakammapatiṭṭhakaraṇena paṇḍito bhava.",
  "atk-s0502a18:17_6": "Yo hi maraṇamukhaṁ appatvā kātuṁ samatthakāleva kusalaṁ karoti, esa paṇḍito nāma, tādiso bhava, mā andhabāloti attho.",
  "atk-s0502a18:17_7": "Dibbaṁ ariyabhūminti evaṁ vīriyaṁ karonto rāgādīnaṁ malānaṁ nīhaṭatāya niddhantamalo aṅgaṇābhāvena anaṅgaṇo nikkileso hutvā pañcavidhaṁ suddhāvāsabhūmiṁ pāpuṇissasīti attho.",
  "atk-s0502a18:18_0": "Desanāvasāne upāsako sotāpattiphale patiṭṭhahi, sampattānampi sātthikā dhammadesanā ahosīti.",
  "atk-s0502a18:19_0": "Te punadivasatthāyapi satthāraṁ nimantetvā dānaṁ datvā katabhattakiccaṁ satthāraṁ anumodanakāle āhaṁsu –",
  "atk-s0502a18:19_1": "‘‘bhante, idampi amhākaṁ pitu jīvabhattameva, imasseva anumodanaṁ karothā’’ti.",
  "atk-s0502a18:19_2": "Satthā tassa anumodanaṁ karonto imā dve gāthā abhāsi –",
  "atk-s0502a18:20_0": "237.",
  "atk-s0502a18:21_0": " ‘‘Upanītavayo ca dānisi,",
  "atk-s0502a18:22_0": "Sampayātosi yamassa santikaṁ;",
  "atk-s0502a18:23_0": "Vāso te natthi antarā,",
  "atk-s0502a18:24_0": "Pātheyyampi ca te na vijjati.",
  "atk-s0502a18:25_0": "238.",
  "atk-s0502a18:26_0": " ‘‘So karohi dīpamattano,",
  "atk-s0502a18:27_0": "Khippaṁ vāyama paṇḍito bhava;",
  "atk-s0502a18:28_0": "Niddhantamalo anaṅgaṇo,",
  "atk-s0502a18:29_0": "Na puna jātijaraṁ upehisī’’ti.",
  "atk-s0502a18:30_0": "Tattha upanītavayoti upāti nipātamattaṁ, nītavayoti vigatavayo atikkantavayo, tvañcasi dāni tayo vaye atikkamitvā maraṇamukhe ṭhitoti attho.",
  "atk-s0502a18:30_1": "Sampayātosi yamassa santikanti maraṇamukhaṁ gantuṁ sajjo hutvā ṭhitosīti attho.",
  "atk-s0502a18:30_2": "Vāso te natthi antarāti yathā maggaṁ gacchantā tāni tāni kiccāni karontā antarāmagge vasanti, na evaṁ paralokaṁ gacchantā.",
  "atk-s0502a18:30_3": "Na hi sakkā paralokaṁ gacchantena ‘‘adhivāsetha katipāhaṁ, dānaṁ tāva demi, dhammaṁ tāva suṇāmī’’tiādīni vattuṁ.",
  "atk-s0502a18:30_4": "Ito pana cavitvā paraloke nibbattova hoti.",
  "atk-s0502a18:30_5": "Imamatthaṁ sandhāyetaṁ vuttaṁ.",
  "atk-s0502a18:30_6": "Pātheyyanti idaṁ kiñcāpi heṭṭhā vuttameva, upāsakassa pana punappunaṁ daḷhīkaraṇatthaṁ idhāpi satthārā kathitaṁ.",
  "atk-s0502a18:30_7": "Jātijaranti ettha byādhimaraṇānipi gahitāneva honti.",
  "atk-s0502a18:30_8": "Heṭṭhimagāthāhi ca anāgāmimaggo kathito, idha arahattamaggo kathito.",
  "atk-s0502a18:30_9": "Evaṁ santepi yathā nāma raññā attano mukhapamāṇena kabaḷaṁ vaḍḍhetvā puttassa upanīte so kumāro attano mukhapamāṇeneva gaṇhāti, evameva satthārā uparimaggavasena dhamme desitepi upāsako attano upanissayavasena heṭṭhā sotāpattiphalaṁ patvā imissā anumodanāya avasāne anāgāmiphalaṁ patto.",
  "atk-s0502a18:30_10": "Sesaparisāyapi sātthikā dhammadesanā ahosīti.",
  "atk-s0502a18:31_0": "Goghātakaputtavatthu paṭhamaṁ.",
  "atk-s0502a18:32_0": "2. Aññatarabrāhmaṇavatthu",
  "atk-s0502a18:33_0": "Anupubbenāti imaṁ dhammadesanaṁ satthā jetavane viharanto aññatarabrāhmaṇaṁ ārabbha kathesi.",
  "atk-s0502a18:34_0": "So kira ekadivasaṁ pātova nikkhamitvā bhikkhūnaṁ cīvarapārupanaṭṭhāne bhikkhū cīvaraṁ pārupante olokento aṭṭhāsi.",
  "atk-s0502a18:34_1": "Taṁ pana ṭhānaṁ virūḷhatiṇaṁ hoti.",
  "atk-s0502a18:34_2": "Athekassa bhikkhuno cīvaraṁ pārupantassa cīvarakaṇṇo tiṇesu pavaṭṭento ussāvabindūhi temi.",
  "atk-s0502a18:34_3": "Brāhmaṇo ‘‘imaṁ ṭhānaṁ appaharitaṁ kātuṁ vaṭṭatī’’ti punadivase kuddālaṁ ādāya gantvā taṁ ṭhānaṁ tacchetvā khalamaṇḍalasadisaṁ akāsi.",
  "atk-s0502a18:34_4": "Punadivasepi taṁ ṭhānaṁ āgantvā bhikkhūsu cīvaraṁ pārupantesu ekassa cīvarakaṇṇaṁ bhūmiyaṁ patitvā paṁsumhi pavaṭṭamānaṁ disvā ‘‘idha vālukaṁ okirituṁ vaṭṭatī’’ti cintetvā vālukaṁ āharitvā okiri.",
  "atk-s0502a18:35_0": "Athekadivasaṁ purebhattaṁ caṇḍo ātapo ahosi, tadāpi bhikkhūnaṁ cīvaraṁ pārupantānaṁ gattato sede muccante disvā ‘‘idha mayā maṇḍapaṁ kāretuṁ vaṭṭatī’’ti cintetvā maṇḍapaṁ kāresi.",
  "atk-s0502a18:35_1": "Punadivase pātova vassaṁ vassi, vaddalikaṁ ahosi.",
  "atk-s0502a18:35_2": "Tadāpi brāhmaṇo bhikkhū olokentova ṭhito tintacīvarake bhikkhū disvā ‘‘ettha mayā sālaṁ kāretuṁ vaṭṭatī’’ti sālaṁ kāretvā ‘‘idāni sālamahaṁ karissāmī’’ti cintetvā buddhappamukhaṁ bhikkhusaṅghaṁ nimantetvā anto ca bahi ca bhikkhū nisīdāpetvā bhattakiccāvasāne anumodanatthāya satthu pattaṁ gahetvā, ‘‘bhante, ahaṁ bhikkhūnaṁ cīvarapārupanakāle imasmiṁ ṭhāne olokento ṭhito idañcidañca disvā idañcidañca kāresi’’nti ādito paṭṭhāya sabbaṁ taṁ pavattiṁ ārocesi.",
  "atk-s0502a18:35_3": "Satthā tassa vacanaṁ sutvā, ‘‘brāhmaṇa, paṇḍitā nāma khaṇe khaṇe thokaṁ kusalaṁ karontā anupubbena attano akusalamalaṁ nīharantiyevā’’ti vatvā imaṁ gāthamāha –",
  "atk-s0502a18:36_0": "239.",
  "atk-s0502a18:37_0": " ‘‘Anupubbena medhāvī, thokaṁ thokaṁ khaṇe khaṇe;",
  "atk-s0502a18:38_0": "Kammāro rajatasseva, niddhame malamattano’’ti.",
  "atk-s0502a18:39_0": "Tattha anupubbenāti anupaṭipāṭiyā.",
  "atk-s0502a18:39_1": "Medhāvīti dhammojapaññāya samannāgato.",
  "atk-s0502a18:39_2": "Khaṇe khaṇeti okāse okāse kusalaṁ karonto.",
  "atk-s0502a18:39_3": "Kammāro rajatassevāti yathā suvaṇṇakāro ekavārameva suvaṇṇaṁ tāpetvā koṭṭetvā malaṁ nīharitvā pilandhanavikatiṁ kātuṁ na sakkoti , punappunaṁ tāpento koṭṭento pana malaṁ nīharati, tato anekavidhaṁ pilandhanavikatiṁ karoti, evameva punappunaṁ kusalaṁ karonto paṇḍito attano rāgādimalaṁ niddhameyya, evaṁ niddhantamalo nikkilesova hotīti attho.",
  "atk-s0502a18:40_0": "Desanāvasāne brāhmaṇo sotāpattiphale patiṭṭhati, mahājanassāpi sātthikā dhammadesanā ahosīti.",
  "atk-s0502a18:41_0": "Aññatarabrāhmaṇavatthu dutiyaṁ.",
  "atk-s0502a18:42_0": "3. Tissattheravatthu",
  "atk-s0502a18:43_0": "Ayasāvamalanti imaṁ dhammadesanaṁ satthā jetavane viharanto tissattheraṁ nāma bhikkhuṁ ārabbha kathesi.",
  "atk-s0502a18:44_0": "Eko kira sāvatthivāsī kulaputto pabbajitvā laddhūpasampado tissattheroti paññāyi.",
  "atk-s0502a18:44_1": "So aparabhāge janapadavihāre vassūpagato aṭṭhahatthakaṁ thūlasāṭakaṁ labhitvā vutthavasso pavāretvā taṁ ādāya gantvā bhaginiyā hatthe ṭhapesi.",
  "atk-s0502a18:44_2": "Sā ‘‘na me eso sāṭako bhātu anucchaviko’’ti taṁ tikhiṇāya vāsiyā chinditvā hīrahīraṁ katvā udukkhale koṭṭetvā pavisetvā pothetvā vaṭṭetvā sukhumasuttaṁ kantitvā sāṭakaṁ vāyāpesi.",
  "atk-s0502a18:44_3": "Theropi suttañceva sūciyo ca saṁvidahitvā cīvarakārake daharasāmaṇere sannipātetvā bhaginiyā santikaṁ gantvā ‘‘taṁ me sāṭakaṁ detha, cīvaraṁ kāressāmī’’ti āha.",
  "atk-s0502a18:44_4": "Sā navahatthaṁ sāṭakaṁ nīharitvā kaniṭṭhabhātikassa hatthe ṭhapesi.",
  "atk-s0502a18:44_5": "So taṁ gahetvā vitthāretvā oloketvā ‘‘mama sāṭako thūlo aṭṭhahattho, ayaṁ sukhumo navahattho.",
  "atk-s0502a18:44_6": "Nāyaṁ mama sāṭako, tumhākaṁ esa, na me iminā attho, tameva me dethā’’ti āha.",
  "atk-s0502a18:44_7": "‘‘Bhante, tumhākameva eso, gaṇhatha na’’nti?",
  "atk-s0502a18:44_8": "So neva icchi.",
  "atk-s0502a18:44_9": "Athassa attanā katakiccaṁ sabbaṁ ārocetvā, ‘‘bhante, tumhākamevesa, gaṇhatha na’’nti adāsi.",
  "atk-s0502a18:44_10": "So taṁ ādāya vihāraṁ gantvā cīvarakammaṁ paṭṭhapesi.",
  "atk-s0502a18:45_0": "Athassa bhaginī cīvarakārānaṁ atthāya yāgubhattādīni sampādesi.",
  "atk-s0502a18:45_1": "Cīvarassa niṭṭhitadivase pana atirekasakkāraṁ kāresi.",
  "atk-s0502a18:45_2": "So cīvaraṁ oloketvā tasmiṁ uppannasineho ‘‘sve dāni naṁ pārupissāmī’’ti saṁharitvā cīvaravaṁse ṭhapetvā taṁ rattiṁ bhuttāhāraṁ jirāpetuṁ asakkonto kālaṁ katvā tasmiṁyeva cīvare ūkā hutvā nibbatti.",
  "atk-s0502a18:45_3": "Bhaginīpissa kālakiriyaṁ sutvā bhikkhūnaṁ pādesu pavattamānā rodi.",
  "atk-s0502a18:45_4": "Bhikkhū tassa sarīrakiccaṁ katvā gilānupaṭṭhākassa abhāvena saṅghasseva taṁ pāpuṇāti.",
  "atk-s0502a18:45_5": "‘‘Bhājessāma na’’nti taṁ cīvaraṁ nīharāpesuṁ.",
  "atk-s0502a18:45_6": "Sā ūkā ‘‘ime mama santakaṁ vilumpantī’’ti viravantī ito cito ca sandhāvi.",
  "atk-s0502a18:45_7": "Satthā gandhakuṭiyaṁ nisinnova dibbāya sotadhātuyā taṁ saddaṁ sutvā, ‘‘ānanda, tissassa cīvaraṁ abhājetvā sattāhaṁ nikkhipituṁ vadehī’’ti āha.",
  "atk-s0502a18:45_8": "Thero tathā kāresi.",
  "atk-s0502a18:45_9": "Sāpi sattame divase kālaṁ katvā tusitavimāne nibbatti.",
  "atk-s0502a18:45_10": "Satthā ‘‘aṭṭhame divase tissassa cīvaraṁ bhājetvā gaṇhathā’’ti āṇāpesi.",
  "atk-s0502a18:45_11": "Bhikkhū tathā kariṁsu.",
  "atk-s0502a18:46_0": "Bhikkhū dhammasabhāyaṁ kathaṁ samuṭṭhāpesuṁ ‘‘kasmā nu kho satthā tissassa cīvaraṁ satta divase ṭhapāpetvā aṭṭhame divase gaṇhituṁ anujānī’’ti.",
  "atk-s0502a18:46_1": "Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte, ‘‘bhikkhave, tisso attano cīvare ūkā hutvā nibbatto, tumhehi tasmiṁ bhājiyamāne ‘ime mama santakaṁ vilumpantī’ti viravantī ito cito ca dhāvi.",
  "atk-s0502a18:46_2": "Sā tumhehi cīvare gayhamāne tumhesu manaṁ padussitvā niraye nibbatteyya, tena cāhaṁ cīvaraṁ nikkhipāpesiṁ.",
  "atk-s0502a18:46_3": "Idāni pana sā tusitavimāne nibbattā, tena vo mayā cīvaragahaṇaṁ anuññāta’’nti vatvā puna tehi ‘‘bhāriyā vata ayaṁ, bhante, taṇhā nāmā’’ti vutte ‘‘āma, bhikkhave, imesaṁ sattānaṁ taṇhā nāma bhāriyā.",
  "atk-s0502a18:46_4": "Yathā ayato malaṁ uṭṭhahitvā ayameva khādati vināseti aparibhogaṁ karoti, evamevāyaṁ taṇhā imesaṁ sattānaṁ abbhantare uppajjitvā te satte nirayādīsu nibbattāpeti, vināsaṁ pāpetī’’ti vatvā imaṁ gāthamāha –",
  "atk-s0502a18:47_0": "240.",
  "atk-s0502a18:48_0": " ‘‘Ayasāva malaṁ samuṭṭhitaṁ,",
  "atk-s0502a18:49_0": "Tatuṭṭhāya tameva khādati;",
  "atk-s0502a18:50_0": "Evaṁ atidhonacārinaṁ,",
  "atk-s0502a18:51_0": "Sāni kammāni nayanti duggati’’nti.",
  "atk-s0502a18:52_0": "Tattha ayasāvāti ayato samuṭṭhitaṁ.",
  "atk-s0502a18:52_1": "Tatuṭṭhāyāti tato uṭṭhāya.",
  "atk-s0502a18:52_2": "Atidhonacārinanti dhonā vuccati cattāro paccaye ‘‘idamatthaṁ ete’’ti paccavekkhitvā paribhuñjanapaññā, taṁ atikkamitvā caranto atidhonacārī nāma.",
  "atk-s0502a18:52_3": "Idaṁ vuttaṁ hoti –",
  "atk-s0502a18:52_4": "yathā ayato malaṁ samuṭṭhāya tato samuṭṭhitaṁ tameva khādati, evamevaṁ catupaccaye apaccavekkhitvā paribhuñjantaṁ atidhonacārinaṁ sāni kammāni attani ṭhitattā attano santakāneva tāni kammāni duggatiṁ nayantīti.",
  "atk-s0502a18:53_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a18:54_0": "Tissattheravatthu tatiyaṁ.",
  "atk-s0502a18:55_0": "4. Lāludāyittheravatthu",
  "atk-s0502a18:56_0": "Asajjhāyamalāti imaṁ dhammadesanaṁ satthā jetavane viharanto lāludāyittheraṁ ārabbha kathesi.",
  "atk-s0502a18:57_0": "Sāvatthiyaṁ kira pañcakoṭimattā ariyasāvakā vasanti, dve koṭimattā puthujjanā vasanti.",
  "atk-s0502a18:57_1": "Tesu ariyasāvakā purebhattaṁ dānaṁ datvā pacchābhattaṁ sappitelamadhuphāṇitavatthādīni gahetvā vihāraṁ gantvā dhammakathaṁ suṇanti.",
  "atk-s0502a18:57_2": "Dhammaṁ sutvā gamanakāle ca sāriputtamoggallānānaṁ guṇakathaṁ kathenti.",
  "atk-s0502a18:57_3": "Udāyitthero tesaṁ kathaṁ sutvā ‘‘etesaṁ tāva dhammaṁ sutvā tumhe evaṁ kathetha, mama dhammakathaṁ sutvā kiṁ nu kho na kathessathā’’ti vadati.",
  "atk-s0502a18:57_4": "Manussā tassa kathaṁ sutvā ‘‘ayaṁ eko dhammakathiko bhavissati, imassapi amhehi dhammakathaṁ sotuṁ vaṭṭatī’’ti te ekadivasaṁ theraṁ yācitvā, ‘‘bhante, ajja amhākaṁ dhammassavanadivaso’’ti saṅghassa dānaṁ datvā, ‘‘bhante, tumhe amhākaṁ divā dhammakathaṁ katheyyāthā’’ti āhaṁsu.",
  "atk-s0502a18:57_5": "Sopi tesaṁ adhivāsesi.",
  "atk-s0502a18:58_0": "Tehi dhammassavanavelāya āgantvā, ‘‘bhante, no dhammaṁ kathethā’’ti vutte lāludāyitthero āsane nisīditvā cittabījaniṁ gahetvā cālento ekampi dhammapadaṁ adisvā ‘‘ahaṁ sarabhaññaṁ bhaṇissāmi, añño dhammakathaṁ kathetū’’ti vatvā otari.",
  "atk-s0502a18:58_1": "Te aññena dhammakathaṁ kathāpetvā sarabhāṇatthāya puna taṁ āsanaṁ āropayiṁsu.",
  "atk-s0502a18:58_2": "So punapi kiñci adisvā ‘‘ahaṁ rattiṁ kathessāmi, añño sarabhaññaṁ bhaṇatū’’ti vatvā āsanā otari.",
  "atk-s0502a18:58_3": "Te aññena sarabhaññaṁ bhaṇāpetvā puna rattiṁ theraṁ ānayiṁsu.",
  "atk-s0502a18:58_4": "So rattimpi kiñci adisvā ‘‘ahaṁ paccūsakāle kathessāmi, rattiṁ añño kathetū’’ti vatvā otari.",
  "atk-s0502a18:58_5": "Te aññena rattiṁ kathāpetvā puna paccūse taṁ ānayiṁsu.",
  "atk-s0502a18:58_6": "So punapi kiñci nāddasa.",
  "atk-s0502a18:58_7": "Mahājano leḍḍudaṇḍādīni gahetvā, ‘‘andhabāla, tvaṁ sāriputtamoggallānānaṁ vaṇṇe kathiyamāne evañcevañca vadesi, idāni kasmā na kathesī’’ti santajjetvā palāyantaṁ anubandhi.",
  "atk-s0502a18:58_8": "So palāyanto ekissā vaccakuṭiyā pati.",
  "atk-s0502a18:59_0": "Mahājano kathaṁ samuṭṭhāpesi –",
  "atk-s0502a18:59_1": "‘‘ajja lāludāyī sāriputtamoggallānānaṁ guṇakathāya pavattamānāya ussūyanto attano dhammakathikabhāvaṁ pakāsetvā manussehi sakkāraṁ katvā ‘dhammaṁ suṇomā’ti vutte catukkhattuṁ āsane nisīditvā kathetabbayuttakaṁ kiñci apassanto ‘tvaṁ amhākaṁ ayyehi sāriputtamoggallānattherehi saddhiṁ yugaggāhaṁ gaṇhāsī’ti leḍḍudaṇḍādīni gahetvā santajjetvā palāpiyamāno vaccakuṭiyā patito’’ti.",
  "atk-s0502a18:59_2": "Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepi eso gūthakūpe nimuggoyevā’’ti vatvā atītaṁ āharitvā –",
  "atk-s0502a18:60_0": "‘‘Catuppado ahaṁ samma, tvampi samma catuppado;",
  "atk-s0502a18:61_0": "Ehi samma nivattassu, kiṁ nu bhīto palāyasi.",
  "atk-s0502a18:62_0": "‘‘Asucipūtilomosi, duggandho vāsi sūkara;",
  "atk-s0502a18:63_0": "Sace yujjhitukāmosi, jayaṁ samma dadāmi te’’ti. (jā. 1.2.5-6) –",
  "atk-s0502a18:64_0": "Imaṁ jātakaṁ vitthāretvā kathesi.",
  "atk-s0502a18:64_1": "Tadā sīho sāriputto ahosi, sūkaro lāludāyīti.",
  "atk-s0502a18:64_2": "Satthā imaṁ dhammadesanaṁ āharitvā, ‘‘bhikkhave, lāludāyinā appamattakova dhammo uggahito, sajjhāyaṁ pana neva akāsi, kiñci pariyattiṁ uggahetvā tassā asajjhāyakaraṇaṁ malamevā’’ti vatvā imaṁ gāthamāha –",
  "atk-s0502a18:65_0": "241.",
  "atk-s0502a18:66_0": " ‘‘Asajjhāyamalā mantā, anuṭṭhānamalā gharā;",
  "atk-s0502a18:67_0": "Malaṁ vaṇṇassa kosajjaṁ, pamādo rakkhato mala’’nti.",
  "atk-s0502a18:68_0": "Tattha asajjhāyamalāti yākāci pariyatti vā sippaṁ vā yasmā asajjhāyantassa ananuyuñjantassa vinassati vā nirantaraṁ vā na upaṭṭhāti, tasmā ‘‘asajjhāyamalā mantā’’ti vuttaṁ.",
  "atk-s0502a18:68_1": "Yasmā pana gharāvāsaṁ vasantassa uṭṭhāyuṭṭhāya jiṇṇapaṭisaṅkharaṇādīni akarontassa gharaṁ nāma vinassati, tasmā ‘‘anuṭṭhānamalā gharā’’ti vuttaṁ.",
  "atk-s0502a18:68_2": "Yasmā gihissa vā pabbajitassa vā kosajjavasena sarīrapaṭijagganaṁ vā parikkhārapaṭijagganaṁ vā akarontassa kāyo dubbaṇṇo hoti, tasmā ‘‘malaṁ vaṇṇassa kosajja’’nti vuttaṁ.",
  "atk-s0502a18:68_3": "Yasmā gāvo rakkhantassa pamādavasena niddāyantassa vā kīḷantassa vā tā gāvo atitthapakkhandanādinā vā vāḷamigacorādiupaddavena vā paresaṁ sālikhettādīni otaritvā khādanavasena vināsaṁ āpajjanti, sayampi daṇḍaṁ vā paribhāsaṁ vā pāpuṇāti, pabbajitaṁ vā pana cha dvārāni arakkhantaṁ pamādavasena kilesā otaritvā sāsanā cāventi, tasmā ‘‘pamādo rakkhato mala’’nti vuttaṁ.",
  "atk-s0502a18:68_4": "So hissa vināsāvahanena malaṭṭhāniyattā malanti attho.",
  "atk-s0502a18:69_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a18:70_0": "Lāludāyittheravatthu catutthaṁ.",
  "atk-s0502a18:71_0": "5. Aññatarakulaputtavatthu",
  "atk-s0502a18:72_0": "Malitthiyā duccaritanti imaṁ dhammadesanaṁ satthā veḷuvane viharanto aññataraṁ kulaputtaṁ ārabbha kathesi.",
  "atk-s0502a18:73_0": "Tassa kira samānajātikaṁ kulakumārikaṁ ānesuṁ.",
  "atk-s0502a18:73_1": "Sā ānītadivasato paṭṭhāya aticārinī ahosi.",
  "atk-s0502a18:73_2": "So kulaputto tassā aticārena lajjito kassaci sammukhībhāvaṁ upagantuṁ asakkonto buddhupaṭṭhānādīni pacchinditvā katipāhaccayena satthāraṁ upasaṅkamitvā vanditvā ekamantaṁ nisinno ‘‘kiṁ, upāsaka, na dissasī’’ti vutte tamatthaṁ ārocesi.",
  "atk-s0502a18:73_3": "Atha naṁ satthā, ‘‘upāsaka, pubbepi mayā ‘itthiyo nāma nadīādisadisā, tāsu paṇḍitena kodho na kātabbo’ti vuttaṁ, tvaṁ pana bhavapaṭicchannattā na sallakkhesī’’ti vatvā tena yācito –",
  "atk-s0502a18:74_0": "‘‘Yathā nadī ca pantho ca, pānāgāraṁ sabhā papā;",
  "atk-s0502a18:75_0": "Evaṁ lokitthiyo nāma, velā tāsaṁ na vijjatī’’ti. (jā. 1.1.65; 1.12.9) –",
  "atk-s0502a18:76_0": "Jātakaṁ vitthāretvā, ‘‘upāsaka, itthiyā hi aticārinibhāvo malaṁ, dānaṁ dentassa maccheraṁ malaṁ, idhalokaparalokesu sattānaṁ akusalakammaṁ vināsanatthena malaṁ, avijjā pana sabbamalānaṁ uttamamala’’nti vatvā imā gāthā abhāsi –",
  "atk-s0502a18:77_0": "242.",
  "atk-s0502a18:78_0": " ‘‘Malitthiyā duccaritaṁ, maccheraṁ dadato malaṁ;",
  "atk-s0502a18:79_0": "Malā ve pāpakā dhammā, asmiṁ loke paramhi ca.",
  "atk-s0502a18:80_0": "243.",
  "atk-s0502a18:81_0": " ‘‘Tato malā malataraṁ, avijjā paramaṁ malaṁ;",
  "atk-s0502a18:82_0": "Etaṁ malaṁ pahantvāna, nimmalā hotha bhikkhavo’’ti.",
  "atk-s0502a18:83_0": "Tattha duccaritanti aticāro.",
  "atk-s0502a18:83_1": "Aticāriniñhi itthiṁ sāmikopi gehā nīharati, mātāpitūnaṁ santikaṁ gatampi ‘‘tvaṁ kulassa agāravabhūtā, akkhīhipi na daṭṭhabbā’’ti taṁ nīharanti.",
  "atk-s0502a18:83_2": "Sā anāthā vicarantī mahādukkhaṁ pāpuṇāti.",
  "atk-s0502a18:83_3": "Tenassā duccaritaṁ ‘‘mala’’nti vuttaṁ.",
  "atk-s0502a18:83_4": "Dadatoti dāyakassa.",
  "atk-s0502a18:83_5": "Yassa hi khettakasanakāle ‘‘imasmiṁ khette sampanne salākabhattādīni dassāmī’’ti cintetvā nipphanne sassepi maccheraṁ uppajjitvā cāgacittaṁ nivāreti, so maccheravasena cāgacitte avirūhante manussasampattiṁ dibbasampattiṁ nibbānasampattinti tisso sampattiyo na labhati.",
  "atk-s0502a18:83_6": "Tena vuttaṁ –",
  "atk-s0502a18:83_7": "‘‘maccheraṁ dadato mala’’nti.",
  "atk-s0502a18:83_8": "Sesesupi eseva nayo.",
  "atk-s0502a18:83_9": "Pāpakā dhammāti akusaladhammā pana idhaloke ca paraloke ca malameva.",
  "atk-s0502a18:84_0": "Tatoti heṭṭhā vuttamalato.",
  "atk-s0502a18:84_1": "Malataranti atirekamalaṁ vo kathemīti attho.",
  "atk-s0502a18:84_2": "Avijjāti aṭṭhavatthukaṁ aññāṇameva paramaṁ malaṁ.",
  "atk-s0502a18:84_3": "Pahantvānāti etaṁ malaṁ jahitvā, bhikkhave, tumhe nimmalā hothāti attho.",
  "atk-s0502a18:85_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a18:86_0": "Aññatarakulaputtavatthu pañcamaṁ.",
  "atk-s0502a18:87_0": "6. Cūḷasārivatthu",
  "atk-s0502a18:88_0": "Sujīvanti imaṁ dhammadesanaṁ satthā jetavane viharanto cūḷasāriṁ nāma sāriputtattherassa saddhivihārikaṁ ārabbha kathesi.",
  "atk-s0502a18:89_0": "So kira ekadivase vejjakammaṁ katvā paṇītabhojanaṁ labhitvā ādāya nikkhamanto antarāmagge theraṁ disvā, ‘‘bhante, idaṁ mayā vejjakammaṁ katvā laddhaṁ, tumhe aññattha evarūpaṁ bhojanaṁ na labhissatha, imaṁ bhuñjatha, ahaṁ te vejjakammaṁ katvā niccakālaṁ evarūpaṁ āhāraṁ āharissāmī’’ti āha.",
  "atk-s0502a18:89_1": "Thero tassa vacanaṁ sutvā tuṇhībhūtova pakkāmi.",
  "atk-s0502a18:89_2": "Bhikkhū vihāraṁ gantvā satthu tamatthaṁ ārocesuṁ.",
  "atk-s0502a18:89_3": "Satthā, ‘‘bhikkhave, ahiriko nāma pagabbho kākasadiso hutvā ekavīsatividhāya anesanāya ṭhatvā sukhaṁ jīvati, hiriottappasampanno pana dukkhaṁ jīvatī’’ti vatvā imā gāthā abhāsi –",
  "atk-s0502a18:90_0": "244.",
  "atk-s0502a18:91_0": " ‘‘Sujīvaṁ ahirikena, kākasūrena dhaṁsinā;",
  "atk-s0502a18:92_0": "Pakkhandinā pagabbhena, saṁkiliṭṭhena jīvitaṁ.",
  "atk-s0502a18:93_0": "245.",
  "atk-s0502a18:94_0": " ‘‘Hirīmatā ca dujjīvaṁ, niccaṁ sucigavesinā;",
  "atk-s0502a18:95_0": "Alīnenāppagabbhena, suddhājīvena passatā’’ti.",
  "atk-s0502a18:96_0": "Tattha ahirikenāti chinnahirottappakena.",
  "atk-s0502a18:96_1": "Evarūpena hi amātarameva ‘‘mātā me’’ti apitādayo eva ca ‘‘pitā me’’tiādinā nayena vatvā ekavīsatividhāya anesanāya patiṭṭhāya sukhena jīvatuṁ sakkā.",
  "atk-s0502a18:96_2": "Kākasūrenāti sūrakākasadisena.",
  "atk-s0502a18:96_3": "Yathā hi sūrakāko kulagharesu yāguādīni gaṇhitukāmo bhittiādīsu nisīditvā attano olokanabhāvaṁ ñatvā anolokento viya aññavihitako viya niddāyanto viya ca hutvā manussānaṁ pamādaṁ sallakkhetvā anupatitvā ‘‘sūsū’’ti vadantesuyeva bhājanato mukhapūraṁ gahetvā palāyati, evamevaṁ ahirikapuggalopi bhikkhūhi saddhiṁ gāmaṁ pavisitvā yāgubhattaṭṭhānādīni vavatthapeti.",
  "atk-s0502a18:96_4": "Tattha bhikkhū piṇḍāya caritvā yāpanamattaṁ ādāya āsanasālaṁ gantvā paccavekkhantā yāguṁ pivitvā kammaṭṭhānaṁ manasi karonti sajjhāyanti āsanasālaṁ sammajjanti.",
  "atk-s0502a18:96_5": "Ayaṁ pana akatvā gāmābhimukhova hoti.",
  "atk-s0502a18:97_0": "So hi bhikkhūhi ‘‘passathima’’nti olokiyamānopi anolokento viya aññavihito viya niddāyanto viya gaṇṭhikaṁ paṭimuñcanto viya cīvaraṁ saṁvidahanto viya hutvā ‘‘asukaṁ nāma me kammaṁ atthī’’ti vadanto uṭṭhāyāsanā gāmaṁ pavisitvā pātova vavatthapitagehesu aññataraṁ gehaṁ upasaṅkamitvā gharamānusakesu thokaṁ kavāṭaṁ pidhāya dvāre nisīditvā kandantesupi ekena hatthena kavāṭaṁ paṇāmetvā anto pavisati.",
  "atk-s0502a18:97_1": "Atha naṁ disvā akāmakāpi āsane nisīdāpetvā yāguādīsu yaṁ atthi, taṁ denti.",
  "atk-s0502a18:97_2": "So yāvadatthaṁ bhuñjitvā avasesaṁ pattenādāya pakkamati.",
  "atk-s0502a18:97_3": "Ayaṁ kākasūro nāma.",
  "atk-s0502a18:97_4": "Evarūpena ahirikena sujīvanti attho.",
  "atk-s0502a18:98_0": "Dhaṁsināti ‘‘asukatthero nāma appiccho’’tiādīni vadantesu –",
  "atk-s0502a18:98_1": "‘‘kiṁ pana mayaṁ na appicchā’’tiādivacanena paresaṁ guṇadhaṁsanatāya dhaṁsinā.",
  "atk-s0502a18:98_2": "Tathārūpassa vacanaṁ sutvā ‘‘ayampi appicchatādiguṇe yutto’’ti maññamānā manussā dātabbaṁ maññanti.",
  "atk-s0502a18:98_3": "So pana tato paṭṭhāya viññūpurisānaṁ cittaṁ ārādhetuṁ asakkonto tamhāpi lābhā parihāyati.",
  "atk-s0502a18:98_4": "Evaṁ dhaṁsipuggalo attanopi parassapi lābhaṁ nāsetiyeva.",
  "atk-s0502a18:99_0": "Pakkhandināti pakkhandacārinā.",
  "atk-s0502a18:99_1": "Paresaṁ kiccānipi attano kiccāni viya dassento pātova bhikkhūsu cetiyaṅgaṇādīsu vattaṁ katvā kammaṭṭhānamanasikārena thokaṁ nisīditvā uṭṭhāya gāmaṁ pavisantesu mukhaṁ dhovitvā paṇḍukāsāvapārupanaakkhiañjanasīsamakkhanādīhi attabhāvaṁ maṇḍetvā sammajjanto viya dve tayo sammajjanipahāre datvā dvārakoṭṭhakābhimukho hoti.",
  "atk-s0502a18:99_2": "Manussā pātova ‘‘cetiyaṁ vandissāma, mālāpūjaṁ karissāmā’’ti āgatā taṁ disvā ‘‘ayaṁ vihāro imaṁ daharaṁ nissāya paṭijagganaṁ labhati, imaṁ mā pamajjitthā’’ti vatvā tassa dātabbaṁ maññanti.",
  "atk-s0502a18:99_3": "Evarūpena pakkhandināpi sujīvaṁ.",
  "atk-s0502a18:99_4": "Pagabbhenāti kāyapāgabbhiyādīhi samannāgatena.",
  "atk-s0502a18:99_5": "Saṁkiliṭṭhena jīvitanti evaṁ jīvikaṁ kappetvā jīvantena hi puggalena saṁkiliṭṭhena hutvā jīvitaṁ nāma hoti, taṁ dujjīvitaṁ pāpamevāti attho.",
  "atk-s0502a18:100_0": "Hirīmatā cāti hirottappasampannena puggalena dujjīvaṁ.",
  "atk-s0502a18:100_1": "So hi amātādayova ‘‘mātā me’’tiādīni avatvā adhammike paccaye gūthaṁ viya jigucchanto dhammena samena pariyesanto sapadānaṁ piṇḍāya caritvā jīvikaṁ kappento lūkhaṁ jīvikaṁ jīvatīti attho.",
  "atk-s0502a18:100_2": "Sucigavesināti sucīni kāyakammādīni gavesantena.",
  "atk-s0502a18:100_3": "Alīnenāti jīvitavuttimanallīnena.",
  "atk-s0502a18:100_4": "Suddhājīvena passatāti evarūpo hi puggalo suddhājīvo nāma hoti.",
  "atk-s0502a18:100_5": "Tena evaṁ suddhājīvena tameva suddhājīvaṁ sārato passatā lūkhajīvitavasena dujjīvaṁ hotīti attho.",
  "atk-s0502a18:101_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a18:102_0": "Cūḷasārivatthu chaṭṭhaṁ.",
  "atk-s0502a18:103_0": "7. Pañcaupāsakavatthu",
  "atk-s0502a18:104_0": "Yo pāṇanti imaṁ dhammadesanaṁ satthā jetavane viharanto pañca upāsake ārabbha kathesi.",
  "atk-s0502a18:105_0": "Tesu hi eko pāṇātipātāveramaṇisikkhāpadameva rakkhati, itare itarāni.",
  "atk-s0502a18:105_1": "Te ekadivasaṁ ‘‘ahaṁ dukkaraṁ karomi, dukkaraṁ rakkhāmī’’ti vivādāpannā satthu santikaṁ gantvā vanditvā tamatthaṁ ārocesuṁ.",
  "atk-s0502a18:105_2": "Satthā tesaṁ kathaṁ sutvā ekasīlampi kaniṭṭhakaṁ akatvā ‘‘sabbāneva durakkhānī’’ti vatvā imā gāthā abhāsi –",
  "atk-s0502a18:106_0": "246.",
  "atk-s0502a18:107_0": " ‘‘Yo pāṇamatipāteti, musāvādañca bhāsati;",
  "atk-s0502a18:108_0": "Loke adinnamādiyati, paradārañca gacchati.",
  "atk-s0502a18:109_0": "247.",
  "atk-s0502a18:110_0": " ‘‘Surāmerayapānañca , yo naro anuyuñjati;",
  "atk-s0502a18:111_0": "Idheva meso lokasmiṁ, mūlaṁ khaṇati attano.",
  "atk-s0502a18:112_0": "248.",
  "atk-s0502a18:113_0": " ‘‘Evaṁ bho purisa jānāhi, pāpadhammā asaññatā;",
  "atk-s0502a18:114_0": "Mā taṁ lobho adhammo ca, ciraṁ dukkhāya randhayu’’nti.",
  "atk-s0502a18:115_0": "Tattha yo pāṇamatipātetīti yo sāhatthikādīsu chasu payogesu ekapayogenāpi parassa jīvitindriyaṁ upacchindati.",
  "atk-s0502a18:115_1": "Musāvādanti paresaṁ atthabhañjanakaṁ musāvādañca bhāsati.",
  "atk-s0502a18:115_2": "Loke adinnamādiyatīti imasmiṁ sattaloke theyyāvahārādīsu ekenapi avahārena parapariggahitaṁ ādiyati.",
  "atk-s0502a18:115_3": "Paradārañca gacchatīti parassa rakkhitagopitesu bhaṇḍesu aparajjhanto uppathacāraṁ carati.",
  "atk-s0502a18:115_4": "Surāmerayapānanti yassa kassaci surāya ceva merayassa ca pānaṁ.",
  "atk-s0502a18:115_5": "Anuyuñjatīti sevati bahulīkaroti.",
  "atk-s0502a18:115_6": "Mūlaṁ khaṇatīti tiṭṭhatu paraloko, so pana puggalo idha lokasmiṁyeva yena khettavatthuādinā mūlena patiṭṭhapeyya, tampi aṭṭhapetvā vā vissajjetvā vā suraṁ pivanto attano mūlaṁ khaṇati, anātho kapaṇo hutvā vicarati.",
  "atk-s0502a18:115_7": "Evaṁ, bhoti pañcadussīlyakammakārakaṁ puggalaṁ ālapati.",
  "atk-s0502a18:115_8": "Pāpadhammāti lāmakadhammā.",
  "atk-s0502a18:115_9": "Asaññatāti kāyasaññatādirahitā.",
  "atk-s0502a18:115_10": "Acetasātipi pāṭho, acittakāti attho.",
  "atk-s0502a18:115_11": "Lobho adhammo cāti lobho ceva doso ca.",
  "atk-s0502a18:115_12": "Ubhayampi hetaṁ akusalameva.",
  "atk-s0502a18:115_13": "Ciraṁ dukkhāya randhayunti cirakālaṁ nirayadukkhādīnaṁ atthāya taṁ ete dhammā mā randhentu mā matthentūti attho.",
  "atk-s0502a18:116_0": "Desanāvasāne te pañca upāsakā sotāpattiphale patiṭṭhahiṁsu, sampattānampi sātthikā dhammadesanā ahosīti.",
  "atk-s0502a18:117_0": "Pañcaupāsakavatthu sattamaṁ.",
  "atk-s0502a18:118_0": "8. Tissadaharavatthu",
  "atk-s0502a18:119_0": "Dadātiveti imaṁ dhammadesanaṁ satthā jetavane viharanto tissadaharaṁ nāma ārabbha kathesi.",
  "atk-s0502a18:120_0": "So kira anāthapiṇḍikassa gahapatino visākhāya upāsikāyāti pañcannaṁ ariyasāvakakoṭīnaṁ dānaṁ nindanto vicari, asadisadānampi nindiyeva.",
  "atk-s0502a18:120_1": "Tesaṁ tesaṁ dānagge sītalaṁ labhitvā ‘‘sītala’’nti nindi, uṇhaṁ labhitvā ‘‘uṇha’’nti nindi.",
  "atk-s0502a18:120_2": "Appaṁ dentepi ‘‘kiṁ ime appamattakaṁ dentī’’ti nindi, bahuṁ dentepi ‘‘imesaṁ gehe ṭhapanaṭṭhānaṁ maññe natthi, nanu nāma bhikkhūnaṁ yāpanamattaṁ dātabbaṁ, ettakaṁ yāgubhattaṁ niratthakameva vissajjatī’’ti nindi.",
  "atk-s0502a18:120_3": "Attano pana ñātake ārabbha ‘‘aho amhākaṁ ñātakānaṁ gehaṁ catūhi disāhi āgatāgatānaṁ bhikkhūnaṁ opānabhūta’’ntiādīni vatvā pasaṁsaṁ pavattesi.",
  "atk-s0502a18:120_4": "So panekassa dovārikassa putto janapadaṁ vicarantehi vaḍḍhakīhi saddhiṁ vicaranto sāvatthiṁ patvā pabbajito.",
  "atk-s0502a18:120_5": "Atha naṁ bhikkhū evaṁ manussānaṁ dānādīni nindantaṁ disvā ‘‘pariggaṇhissāma na’’nti cintetvā, ‘‘āvuso, tava ñātakā kahaṁ vasantī’’ti pucchitvā ‘‘asukagāme nāmā’’ti sutvāva katipaye dahare pesesuṁ.",
  "atk-s0502a18:120_6": "Te tattha gantvā gāmavāsikehi āsanasālāya nisīdāpetvā katasakkārā pucchiṁsu –",
  "atk-s0502a18:120_7": "‘‘imamhā gāmā nikkhamitvā pabbajito tisso nāma daharo atthi.",
  "atk-s0502a18:120_8": "Tassa katame ñātakā’’ti?",
  "atk-s0502a18:120_9": "Manussā ‘‘idha kulagehato nikkhamitvā pabbajitadārako natthi, kiṁ nu kho ime vadantī’’ti cintetvā, ‘‘bhante, eko dovārikaputto vaḍḍhakīhi saddhiṁ vicaritvā pabbajitoti suṇoma, taṁ sandhāya vadetha maññe’’ti āhaṁsu.",
  "atk-s0502a18:120_10": "Daharabhikkhū tissassa tattha issarañātakānaṁ abhāvaṁ ñatvā sāvatthiṁ gantvā ‘‘akāraṇameva, bhante, tisso vilapanto vicaratī’’ti taṁ pavattiṁ bhikkhūnaṁ ārocesuṁ.",
  "atk-s0502a18:120_11": "Bhikkhūpi taṁ tathāgatassa ārocesuṁ.",
  "atk-s0502a18:121_0": "Satthā ‘‘na, bhikkhave, idāneva vikatthento vicarati, pubbepi vikatthakova ahosī’’ti vatvā bhikkhūhi yācito atītaṁ āharitvā –",
  "atk-s0502a18:122_0": "‘‘Bahumpi so vikattheyya, aññaṁ janapadaṁ gato;",
  "atk-s0502a18:123_0": "Anvāgantvāna dūseyya, bhuñja bhoge kaṭāhakā’’ti. (jā. 1.1.125) –",
  "atk-s0502a18:124_0": "Imaṁ kaṭāhajātakaṁ vitthāretvā, ‘‘bhikkhave, yo hi puggalo parehi appake vā bahuke vā lūkhe vā paṇīte vā dinne aññesaṁ vā datvā attano adinne maṅku hoti, tassa jhānaṁ vā vipassanaṁ vā maggaphalādīni vā na uppajjantī’’ti vatvā dhammaṁ desento imā gāthā abhāsi –",
  "atk-s0502a18:125_0": "249.",
  "atk-s0502a18:126_0": " ‘‘Dadāti ve yathāsaddhaṁ, yathāpasādanaṁ jano;",
  "atk-s0502a18:127_0": "Tattha yo ca maṅku hoti, paresaṁ pānabhojane;",
  "atk-s0502a18:128_0": "Na so divā vā rattiṁ vā, samādhimadhigacchati.",
  "atk-s0502a18:129_0": "250.",
  "atk-s0502a18:130_0": " ‘‘Yassa cetaṁ samucchinnaṁ, mūlaghaccaṁ samūhataṁ;",
  "atk-s0502a18:131_0": "Sa ve divā vā rattiṁ vā, samādhimadhigacchatī’’ti.",
  "atk-s0502a18:132_0": "Tattha dadāti ve yathāsaddhanti lūkhapaṇītādīsu yaṁkiñci dento jano yathāsaddhaṁ attano saddhānurūpameva deti.",
  "atk-s0502a18:132_1": "Yathāpasādananti theranavādīsu cassa yasmiṁ yasmiṁ pasādo uppajjati, tassa dento yathāpasādanaṁ attano pasādānurūpameva deti.",
  "atk-s0502a18:132_2": "Tatthāti tasmiṁ parassa dāne ‘‘mayā appaṁ vā laddhaṁ, lūkhaṁ vā laddha’’nti maṅkubhāvaṁ āpajjati.",
  "atk-s0502a18:132_3": "Samādhinti so puggalo divā vā rattiṁ vā upacārappanāvasena vā maggaphalavasena vā samādhiṁ nādhigacchati.",
  "atk-s0502a18:132_4": "Yassa cetanti yassa puggalassa etaṁ ekesu ṭhānesu maṅkubhāvasaṅkhātaṁ akusalaṁ samucchinnaṁ mūlaghaccaṁ katvā arahattamaggañāṇena samūhataṁ, so vuttappakāraṁ samādhiṁ adhigacchatīti attho.",
  "atk-s0502a18:133_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a18:134_0": "Tissadaharavatthu aṭṭhamaṁ.",
  "atk-s0502a18:135_0": "9. Pañcaupāsakavatthu",
  "atk-s0502a18:136_0": "Natthirāgasamo aggīti imaṁ dhammadesanaṁ satthā jetavane viharanto pañca upāsake ārabbha kathesi.",
  "atk-s0502a18:137_0": "Te kira dhammaṁ sotukāmā vihāraṁ gantvā satthāraṁ vanditvā ekamantaṁ nisīdiṁsu.",
  "atk-s0502a18:137_1": "Buddhānañca ‘‘ayaṁ khattiyo, ayaṁ brāhmaṇo, ayaṁ aḍḍho, ayaṁ duggato, imassa uḷāraṁ katvā dhammaṁ desessāmi, imassa no’’ti cittaṁ na uppajjati.",
  "atk-s0502a18:137_2": "Yaṁkiñci ārabbha dhammaṁ desento dhammagāravaṁ purakkhatvā ākāsagaṅgaṁ otārento viya deseti.",
  "atk-s0502a18:137_3": "Evaṁ desentassa pana tathāgatassa santike nisinnānaṁ tesaṁ eko nisinnakova niddāyi, eko aṅguliyā bhūmiṁ likhanto nisīdi, eko ekaṁ rukkhaṁ cālento nisīdi, eko ākāsaṁ ullokento nisīdi, eko pana sakkaccaṁ dhammaṁ assosi.",
  "atk-s0502a18:138_0": "Ānandatthero satthāraṁ bījayamāno tesaṁ ākāraṁ olokento satthāraṁ āha –",
  "atk-s0502a18:138_1": "‘‘bhante, tumhe imesaṁ mahāmeghagajjitaṁ gajjantā viya dhammaṁ desetha, ete pana tumhesupi dhammaṁ kathentesu idañcidañca karontā nisinnā’’ti.",
  "atk-s0502a18:138_2": "‘‘Ānanda, tvaṁ ete na jānāsī’’ti?",
  "atk-s0502a18:138_3": "‘‘Āma, na jānāmi, bhante’’ti.",
  "atk-s0502a18:138_4": "Etesu hi yo esa niddāyanto nisinno, esa pañca jātisatāni sappayoniyaṁ nibbattitvā bhogesu sīsaṁ ṭhapetvā niddāyi, idānipissa niddāya titti natthi, nāssa kaṇṇaṁ mama saddo pavisatīti.",
  "atk-s0502a18:138_5": "Kiṁ pana, bhante, paṭipāṭiyā kathetha, udāhu antarantarāti.",
  "atk-s0502a18:138_6": "Ānanda, etassa hi kālena manussattaṁ, kālena devattaṁ, kālena nāgattanti evaṁ antarantarā uppajjantassa upapattiyo sabbaññutaññāṇenāpi na sakkā paricchindituṁ.",
  "atk-s0502a18:138_7": "Paṭipāṭiyā panesa pañca jātisatāni nāgayoniyaṁ nibbattitvā niddāyantopi niddāya atittoyeva.",
  "atk-s0502a18:138_8": "Aṅguliyā bhūmiṁ likhanto nisinnapurisopi pañca jātisatāni gaṇḍuppādayoniyaṁ nibbattitvā bhūmiṁ khaṇi, idānipi bhūmiṁ khaṇantova mama saddaṁ na suṇāti.",
  "atk-s0502a18:138_9": "Esa rukkhaṁ cālento nisinnapurisopi paṭipāṭiyā pañca jātisatāni makkaṭayoniyaṁ nibbatti, idānipi pubbāciṇṇavasena rukkhaṁ cāletiyeva, nāssa kaṇṇaṁ mama saddo pavisati.",
  "atk-s0502a18:138_10": "Esa ākāsaṁ ulloketvā nisinnapurisopi pañca jātisatāni nakkhattapāṭhako hutvā nibbatti, idāni pubbāciṇṇavasena ajjāpi ākāsameva ulloketi, nāssa kaṇṇaṁ mama saddo pavisati.",
  "atk-s0502a18:138_11": "Esa sakkaccaṁ dhammaṁ suṇanto nisinnapuriso pana paṭipāṭiyā pañca jātisatāni tiṇṇaṁ vedānaṁ pāragū mantajjhāyakabrāhmaṇo hutvā nibbatti, idānipi mantaṁ saṁsandanto viya sakkaccaṁ suṇātīti.",
  "atk-s0502a18:139_0": "‘‘Bhante, tumhākaṁ dhammadesanā chaviādīni chinditvā aṭṭhimiñjaṁ āhacca tiṭṭhati, kasmā ime tumhesupi dhammaṁ desentesu sakkaccaṁ na suṇantī’’ti?",
  "atk-s0502a18:139_1": "‘‘Ānanda, mama dhammo sussavanīyoti saññaṁ karosi maññe’’ti.",
  "atk-s0502a18:139_2": "‘‘Kiṁ pana, bhante, dussavanīyo’’ti?",
  "atk-s0502a18:139_3": "‘‘Āma, ānandā’’ti.",
  "atk-s0502a18:139_4": "‘‘Kasmā, bhante’’ti ?",
  "atk-s0502a18:139_5": "‘‘Ānanda, buddhoti vā dhammoti vā saṅghoti vā padaṁ imehi sattehi anekesupi kappakoṭisatasahassesu asutapubbaṁ.",
  "atk-s0502a18:139_6": "Yasmā imaṁ dhammaṁ sotuṁ na sakkontā anamatagge saṁsāre ime sattā anekavihitaṁ tiracchānakathaṁyeva suṇantā āgatā, tasmā surāpānakeḷimaṇḍalādīsu gāyantā naccantā vicaranti, dhammaṁ sotuṁ na sakkontī’’ti.",
  "atk-s0502a18:139_7": "‘‘Kiṁ nissāya panete na sakkonti, bhante’’ti?",
  "atk-s0502a18:140_0": "Athassa satthā, ‘‘ānanda, rāgaṁ nissāya dosaṁ nissāya mohaṁ nissāya taṇhaṁ nissāya na sakkonti.",
  "atk-s0502a18:140_1": "Rāgaggisadiso aggi nāma natthi, so chārikampi asesetvā satte dahati.",
  "atk-s0502a18:140_2": "Kiñcāpi sattasūriyapātubhāvaṁ nissāya uppanno kappavināsako aggipi kiñci anavasesetvāva lokaṁ dahati, so pana aggi kadāciyeva dahati.",
  "atk-s0502a18:140_3": "Rāgaggino adahanakālo nāma natthi, tasmā rāgasamo vā aggi dosasamo vā gaho mohasamaṁ vā jālaṁ taṇhāsamā vā nadī nāma natthī’’ti vatvā imaṁ gāthamāha –",
  "atk-s0502a18:141_0": "251.",
  "atk-s0502a18:142_0": " ‘‘Natthi rāgasamo aggi, natthi dosasamo gaho;",
  "atk-s0502a18:143_0": "Natthi mohasamaṁ jālaṁ, natthi taṇhāsamā nadī’’ti.",
  "atk-s0502a18:144_0": "Tattha rāgasamoti dhūmādīsu kiñci adassetvā antoyeva uṭṭhāya jhāpanavasena rāgena samo aggi nāma natthi.",
  "atk-s0502a18:144_1": "Dosasamoti yakkhagahaajagaragahakumbhilagahādayo ekasmiṁyeva attabhāve gaṇhituṁ sakkonti, dosagaho pana sabbattha ekantameva gaṇhātīti dosena samo gaho nāma natthi.",
  "atk-s0502a18:144_2": "Mohasamanti onandhanapariyonandhanaṭṭhena pana mohasamaṁ jālaṁ nāma natthi.",
  "atk-s0502a18:144_3": "Taṇhāsamāti gaṅgādīnaṁ nadīnaṁ puṇṇakālopi ūnakālopi sukkhakālopi paññāyati, taṇhāya pana puṇṇakālo vā sukkhakālo vā natthi, niccaṁ ūnāva paññāyatīti duppūraṇaṭṭhena taṇhāya samā nadī nāma natthīti attho.",
  "atk-s0502a18:145_0": "Desanāvasāne sakkaccaṁ dhammaṁ suṇanto upāsako sotāpattiphale patiṭṭhahi, sampattānampi sātthikā dhammadesanā ahosīti.",
  "atk-s0502a18:146_0": "Pañcaupāsakavatthu navamaṁ.",
  "atk-s0502a18:147_0": "10. Meṇḍakaseṭṭhivatthu",
  "atk-s0502a18:148_0": "Sudassaṁvajjanti imaṁ dhammadesanaṁ satthā bhaddiyanagaraṁ nissāya jātiyāvane viharanto meṇḍakaseṭṭhiṁ ārabbha kathesi.",
  "atk-s0502a18:149_0": "Satthā kira aṅguttarāpesu cārikaṁ caranto meṇḍakaseṭṭhino ca, bhariyāya cassa candapadumāya, puttassa ca dhanañcayaseṭṭhino, suṇisāya ca sumanadeviyā, nattāya cassa visākhāya, dāsassa ca puṇṇassāti imesaṁ sotāpattiphalūpanissayaṁ disvā bhaddiyanagaraṁ gantvā jātiyāvane vihāsi.",
  "atk-s0502a18:149_1": "Meṇḍakaseṭṭhi satthu āgamanaṁ assosi.",
  "atk-s0502a18:149_2": "Kasmā panesa meṇḍakaseṭṭhi nāma jātoti?",
  "atk-s0502a18:149_3": "Tassa kira pacchimagehe aṭṭhakarīsamatte ṭhāne hatthiassausabhapamāṇā suvaṇṇameṇḍakā pathaviṁ bhinditvā piṭṭhiyā piṭṭhiṁ paharamānā uṭṭhahiṁsu.",
  "atk-s0502a18:149_4": "Tesaṁ mukhesu pañcavaṇṇānaṁ suttānaṁ geṇḍukā pakkhittā honti.",
  "atk-s0502a18:149_5": "Sappitelamadhuphāṇitādīhi vā vatthacchādanahiraññasuvaṇṇādīhi vā atthe sati tesaṁ mukhato geṇḍuke apanenti, ekassāpi meṇḍakassa mukhato jambudīpavāsīnaṁ pahonakaṁ sappitelamadhuphāṇitavatthacchādanahiraññasuvaṇṇaṁ nikkhamati.",
  "atk-s0502a18:149_6": "Tato paṭṭhāya meṇḍakaseṭṭhīti paññāyi.",
  "atk-s0502a18:150_0": "Kiṁ panassa pubbakammanti?",
  "atk-s0502a18:150_1": "Vipassībuddhakāle kira esa avarojassa nāma kuṭumbikassa bhāgineyyo mātulena samānanāmo avarojo nāma ahosi.",
  "atk-s0502a18:150_2": "Athassa mātulo satthu gandhakuṭiṁ kātuṁ ārabhi.",
  "atk-s0502a18:150_3": "So tassa santikaṁ gantvā, ‘‘mātula, ubhopi saheva karomā’’ti vatvā ‘‘ahaṁ aññehi saddhiṁ asādhāraṇaṁ katvā ekakova karissāmī’’ti tena pana paṭikkhittakāle ‘‘imasmiṁ ṭhāne gandhakuṭiyā katāya imasmiṁ nāma ṭhāne kuñjarasālaṁ nāma laddhuṁ vaṭṭatī’’ti cintetvā araññato dabbasambhāre āharāpetvā ekaṁ thambhaṁ suvaṇṇakhacitaṁ, ekaṁ rajatakhacitaṁ, ekaṁ maṇikhacitaṁ, ekaṁ sattaratanakhacitanti evaṁ tulāsaṅghātadvārakavāṭavātapānagopānasīchadaniṭṭhakā sabbāpi suvaṇṇādikhacitāva kāretvā gandhakuṭiyā sammukhaṭṭhāne tathāgatassa sattaratanamayaṁ kuñjarasālaṁ kāresi.",
  "atk-s0502a18:150_4": "Tassā upari ghanarattasuvaṇṇamayā kambalā pavāḷamayā sikharathūpikāyo ahesuṁ.",
  "atk-s0502a18:150_5": "Kuñjarasālāya majjhe ṭhāne ratanamaṇḍapaṁ kāretvā dhammāsanaṁ patiṭṭhāpesi.",
  "atk-s0502a18:150_6": "Tassa ghanarattasuvaṇṇamayā pādā ahesuṁ, tathā catasso aṭaniyo.",
  "atk-s0502a18:150_7": "Cattāro pana suvaṇṇameṇḍake kārāpetvā āsanassa catunnaṁ pādānaṁ heṭṭhā ṭhapesi, dve meṇḍake kārāpetvā pādapīṭhakāya heṭṭhā ṭhapesi, cha suvaṇṇameṇḍake kārāpetvā maṇḍapaṁ parikkhipento ṭhapesi.",
  "atk-s0502a18:150_8": "Dhammāsanaṁ paṭhamaṁ suttamayehi rajjukehi vāyāpetvā majjhe suvaṇṇasuttamayehi upari muttamayehi suttehi vāyāpesi.",
  "atk-s0502a18:150_9": "Tassa candanamayo apassayo ahosi.",
  "atk-s0502a18:150_10": "Evaṁ kuñjarasālaṁ niṭṭhāpetvā sālāmahaṁ karonto aṭṭhasaṭṭhīhi bhikkhusatasahassehi saddhiṁ satthāraṁ nimantetvā cattāro māse dānaṁ datvā osānadivase ticīvaraṁ adāsi.",
  "atk-s0502a18:150_11": "Tattha saṅghanavakassa satasahassagghanikaṁ pāpuṇi.",
  "atk-s0502a18:151_0": "Evaṁ vipassībuddhakāle puññakammaṁ katvā tato cuto devesu ca manussesu ca saṁsaranto imasmiṁ bhaddakappe bārāṇasiyaṁ mahābhogakule nibbattitvā bārāṇasiseṭṭhi nāma ahosi.",
  "atk-s0502a18:151_1": "So ekadivasaṁ rājūpaṭṭhānaṁ gacchanto purohitaṁ disvā ‘‘kiṁ, ācariya, nakkhattamuhuttaṁ, upadhārethā’’ti āha.",
  "atk-s0502a18:151_2": "Āma, upadhāremi, kiṁ aññaṁ amhākaṁ kammanti.",
  "atk-s0502a18:151_3": "Tena hi kīdisaṁ janapadacārittanti?",
  "atk-s0502a18:151_4": "Ekaṁ bhayaṁ bhavissatīti.",
  "atk-s0502a18:151_5": "Kiṁ bhayaṁ nāmāti?",
  "atk-s0502a18:151_6": "Chātakabhayaṁ seṭṭhīti.",
  "atk-s0502a18:151_7": "Kadā bhavissatīti?",
  "atk-s0502a18:151_8": "Ito tiṇṇaṁ saṁvaccharānaṁ accayenāti.",
  "atk-s0502a18:151_9": "Taṁ sutvā seṭṭhi bahuṁ kasikammaṁ kāretvā gehe vijjamānadhanenāpi dhaññameva gahetvā aḍḍhaterasāni koṭṭhasatāni kāretvā sabbakoṭṭhake vīhīhi paripūresi.",
  "atk-s0502a18:151_10": "Koṭṭhesu appahontesu cāṭiādīni pūretvā avasesaṁ bhūmiyaṁ āvāṭe katvā nikhaṇi.",
  "atk-s0502a18:151_11": "Nidhānāvasesaṁ mattikāya saddhiṁ madditvā bhittiyo limpāpesi.",
  "atk-s0502a18:152_0": "So aparena samayena chātakabhaye sampatte yathānikkhittaṁ dhaññaṁ paribhuñjanto koṭṭhesu ca cāṭiādīsu ca nikkhittadhaññe parikkhīṇe parijane pakkosāpetvā āha –",
  "atk-s0502a18:152_1": "‘‘gacchatha, tātā, pabbatapādaṁ pavisitvā jīvantā subhikkhakāle mama santikaṁ āgantukāmā āgacchatha, anāgantukāmā tattha tattheva jīvathā’’ti.",
  "atk-s0502a18:152_2": "Te rodamānā assumukhā hutvā seṭṭhiṁ vanditvā khamāpetvā sattāhaṁ nisīditvā tathā akaṁsu.",
  "atk-s0502a18:152_3": "Tassa pana santike veyyāvaccakaro ekova puṇṇo nāma dāso ohīyi, tena saddhiṁ seṭṭhijāyā seṭṭhiputto seṭṭhisuṇisāti pañceva janā ahesuṁ.",
  "atk-s0502a18:152_4": "Te bhūmiyaṁ āvāṭesu nihitadhaññepi parikkhīṇe bhittimattikaṁ pātetvā temetvā tato laddhadhaññena yāpayiṁsu.",
  "atk-s0502a18:152_5": "Athassa jāyā chātake avattharante mattikāya khīyamānāya bhittipādesu avasiṭṭhamattikaṁ pātetvā temetvā aḍḍhāḷhakamattaṁ vīhiṁ labhitvā koṭṭetvā ekaṁ taṇḍulanāḷiṁ gahetvā ‘‘chātakakāle corā bahū hontī’’ti corabhayena ekasmiṁ kuṭe pakkhipitvā pidahitvā bhūmiyaṁ nikhaṇitvā ṭhapesi.",
  "atk-s0502a18:152_6": "Atha naṁ seṭṭhi rājūpaṭṭhānato āgantvā āha –",
  "atk-s0502a18:152_7": "‘‘bhadde, chātomhi, atthi kiñcī’’ti.",
  "atk-s0502a18:152_8": "Sā vijjamānaṁ ‘‘natthī’’ti avatvā ‘‘ekā taṇḍulanāḷi atthī’’ti āha.",
  "atk-s0502a18:152_9": "‘‘Kahaṁ sā’’ti?",
  "atk-s0502a18:152_10": "‘‘Corabhayena me nikhaṇitvā ṭhapitā’’ti.",
  "atk-s0502a18:152_11": "‘‘Tena hi naṁ uddharitvā kiñci pacāhī’’ti.",
  "atk-s0502a18:152_12": "‘‘Sace yāguṁ pacissāmi, dve vāre labhissati.",
  "atk-s0502a18:152_13": "Sace bhattaṁ pacissāmi, ekavārameva labhissati, kiṁ pacāmi, sāmī’’ti āha.",
  "atk-s0502a18:152_14": "‘‘Amhākaṁ añño paccayo natthi, bhattaṁ bhuñjitvā marissāma, bhattameva pacāhī’’ti.",
  "atk-s0502a18:152_15": "Sā bhattaṁ pacitvā pañca koṭṭhāse katvā seṭṭhino koṭṭhāsaṁ vaḍḍhetvā purato ṭhapesi.",
  "atk-s0502a18:153_0": "Tasmiṁ khaṇe gandhamādanapabbate paccekabuddho samāpattito vuṭṭhāti.",
  "atk-s0502a18:153_1": "Antosamāpattiyaṁ kira samāpattibalena jighacchā na bādhati.",
  "atk-s0502a18:153_2": "Samāpattito vuṭṭhitānaṁ pana balavatī hutvā udarapaṭalaṁ ḍayhantī viya uppajjati.",
  "atk-s0502a18:153_3": "Tasmā te labhanaṭṭhānaṁ oloketvā gacchanti.",
  "atk-s0502a18:153_4": "Taṁ divasañca tesaṁ dānaṁ datvā senāpatiṭṭhānādīsu aññatarasampattiṁ labhanti.",
  "atk-s0502a18:153_5": "Tasmā sopi dibbena cakkhunā olokento ‘‘sakalajambudīpe chātakabhayaṁ uppannaṁ, seṭṭhigehe ca pañcannaṁ janānaṁ nāḷikodanova pakko, saddhā nu kho ete, sakkhissanti vā mama saṅgahaṁ kātu’’nti tesaṁ saddhabhāvañca saṅgahaṁ kātuṁ samatthabhāvañca disvā pattacīvaramādāya mahāseṭṭhissa purato dvāre ṭhitameva attānaṁ dassesi.",
  "atk-s0502a18:153_6": "So taṁ disvā pasannacitto ‘‘pubbepi mayā dānassa adinnattā evarūpaṁ chātakaṁ diṭṭhaṁ, idaṁ kho pana bhattaṁ maṁ ekadivasameva rakkheyya.",
  "atk-s0502a18:153_7": "Ayyassa pana dinnaṁ anekāsu kappakoṭīsu mama hitasukhāvahaṁ bhavissatī’’ti taṁ bhattapātiṁ apanetvā paccekabuddhaṁ upasaṅkamitvā pañcapatiṭṭhitena vanditvā gehaṁ pavesetvā āsane nisinnassa pāde dhovitvā suvaṇṇapādapīṭhe ṭhapetvā bhattapātimādāya paccekabuddhassa patte okiri.",
  "atk-s0502a18:153_8": "Upaḍḍhāvasese bhatte paccekabuddho hatthena pattaṁ pidahi.",
  "atk-s0502a18:153_9": "Atha naṁ, ‘‘bhante, ekāya taṇḍulanāḷiyā pañcannaṁ janānaṁ pakkaodanassa ayaṁ eko koṭṭhāso, imaṁ dvidhā kātuṁ na sakkā.",
  "atk-s0502a18:153_10": "Mā mayhaṁ idhaloke saṅgahaṁ karotha, ahaṁ niravasesaṁ dātukāmomhī’’ti vatvā sabbaṁ bhattamadāsi.",
  "atk-s0502a18:153_11": "Datvā ca pana patthanaṁ paṭṭhapesi, ‘‘mā, bhante, puna nibbattanibbattaṭṭhāne evarūpaṁ chātakabhayaṁ addasaṁ, ito paṭṭhāya sakalajambudīpavāsīnaṁ bījabhattaṁ dātuṁ samattho bhaveyyaṁ, sahatthena kammaṁ katvā jīvikaṁ na kappeyyaṁ, aḍḍhaterasa koṭṭhasatāni sodhāpetvā sīsaṁ nhāyitvā tesaṁ dvāre nisīditvā uddhaṁ olokitakkhaṇeyeva me rattasālidhārā patitvā sabbakoṭṭhe pūreyyuṁ.",
  "atk-s0502a18:153_12": "Nibbattanibbattaṭṭhāne ca ayameva bhariyā, ayameva putto, ayameva suṇisā, ayameva dāso hotū’’ti.",
  "atk-s0502a18:154_0": "Bhariyāpissa ‘‘mama sāmike jighacchāya pīḷiyamāne na sakkā mayā bhuñjitu’’nti cintetvā attano koṭṭhāsaṁ paccekabuddhassa datvā patthanaṁ paṭṭhapesi, ‘‘bhante, idāni nibbattanibbattaṭṭhāne evarūpaṁ chātakabhayaṁ na passeyyaṁ, bhattathālikaṁ purato katvā sakalajambudīpavāsīnaṁ bhattaṁ dentiyāpi ca me yāva na uṭṭhahissāmi, tāva gahitagahitaṭṭhānaṁ pūritameva hotu.",
  "atk-s0502a18:154_1": "Ayameva sāmiko, ayameva putto, ayameva suṇisā, ayameva dāso hotū’’ti.",
  "atk-s0502a18:154_2": "Puttopissa attano koṭṭhāsaṁ paccekabuddhassa datvā patthanaṁ paṭṭhapesi, ‘‘bhante, ito paṭṭhāya evarūpaṁ chātakabhayaṁ na passeyyaṁ, ekañca me sahassathavikaṁ gahetvā sakalajambudīpavāsīnaṁ kahāpaṇaṁ dentassāpi ayaṁ sahassathavikā paripuṇṇāva hotu, imeyeva mātāpitaro hontu, ayaṁ bhariyā, ayaṁ dāso hotū’’ti.",
  "atk-s0502a18:155_0": "Suṇisāpissa attano koṭṭhāsaṁ paccekabuddhassa datvā patthanaṁ paṭṭhapesi, ‘‘ito paṭṭhāya evarūpaṁ chātakabhayaṁ na passeyyaṁ, ekañca me dhaññapiṭakaṁ purato ṭhapetvā sakalajambudīpavāsīnaṁ bījabhattaṁ dentiyāpi khīṇabhāvo mā paññāyittha, nibbattanibbattaṭṭhāne imeyeva sasurā hontu, ayameva sāmiko, ayameva dāso hotū’’ti.",
  "atk-s0502a18:155_1": "Dāsopi attano koṭṭhāsaṁ paccekabuddhassa datvā patthanaṁ paṭṭhapesi , ‘‘ito paṭṭhāya evarūpaṁ chātakabhayaṁ na passeyyaṁ, sabbe ime sāmikā hontu, kasantassa ca me ito tisso, etto tisso, majjhe ekāti dāruambaṇamattā satta satta sītāyo gacchantū’’ti.",
  "atk-s0502a18:155_2": "So taṁ divasaṁ senāpatiṭṭhānaṁ patthetvā laddhuṁ samatthopi sāmikesu sinehena ‘‘imeyeva me sāmikā hontū’’ti patthanaṁ paṭṭhapesi.",
  "atk-s0502a18:155_3": "Paccekabuddho sabbesampi vacanāvasāne ‘‘evaṁ hotū’’ti vatvā –",
  "atk-s0502a18:156_0": "‘‘Icchitaṁ patthitaṁ tuyhaṁ, khippameva samijjhatu;",
  "atk-s0502a18:157_0": "Sabbe pūrentu saṅkappā, cando pannaraso yathā.",
  "atk-s0502a18:158_0": "‘‘Icchitaṁ patthitaṁ tuyhaṁ, khippameva samijjhatu;",
  "atk-s0502a18:159_0": "Sabbe pūrentu saṅkappā, maṇi jotiraso yathā’’ti. –",
  "atk-s0502a18:160_0": "Paccekabuddhagāthāhi anumodanaṁ katvā ‘‘mayā imesaṁ cittaṁ pasādetuṁ vaṭṭatī’’ti cintetvā ‘‘yāva gandhamādanapabbatā ime maṁ passantū’’ti adhiṭṭhahitvā pakkāmi.",
  "atk-s0502a18:160_1": "Tepi oloketvāva aṭṭhaṁsu.",
  "atk-s0502a18:160_2": "So gantvā taṁ bhattaṁ pañcahi paccekabuddhasatehi saddhiṁ saṁvibhaji.",
  "atk-s0502a18:160_3": "Taṁ tassānubhāvena sabbesampi pahoti.",
  "atk-s0502a18:160_4": "Te olokentāyeva aṭṭhaṁsu.",
  "atk-s0502a18:161_0": "Atikkante pana majjhanhike seṭṭhibhariyā ukkhaliṁ dhovitvā pidahitvā ṭhapesi.",
  "atk-s0502a18:161_1": "Seṭṭhipi jighacchāya pīḷito nipajjitvā niddaṁ okkami.",
  "atk-s0502a18:161_2": "So sāyanhe pabujjhitvā bhariyaṁ āha –",
  "atk-s0502a18:161_3": "‘‘bhadde, ativiya chātomhi, atthi nu kho ukkhaliyā tale jhāmakasitthānī’’ti.",
  "atk-s0502a18:161_4": "Sā dhovitvā ukkhaliyā ṭhapitabhāvaṁ jānantīpi ‘‘natthī’’ti avatvā ‘‘ukkhaliṁ vivaritvā ācikkhissāmī’’ti uṭṭhāya ukkhalimūlaṁ gantvā ukkhaliṁ vivari, tāvadeva sumanamakulasadisavaṇṇassa bhattassa pūrā ukkhali pidhānaṁ ukkhipitvā aṭṭhāsi.",
  "atk-s0502a18:161_5": "Sā taṁ disvāva pītiyā phuṭṭhasarīrā seṭṭhiṁ āha –",
  "atk-s0502a18:161_6": "‘‘uṭṭhehi, sāmi, ahaṁ ukkhaliṁ dhovitvā pidahiṁ, sā pana sumanamakulasadisavaṇṇassa bhattassa pūrā, puññāni nāma kattabbarūpāni, dānaṁ nāma kattabbayuttakaṁ.",
  "atk-s0502a18:161_7": "Uṭṭhehi, sāmi, bhuñjassū’’ti.",
  "atk-s0502a18:161_8": "Sā dvinnaṁ pitāputtānaṁ bhattaṁ adāsi.",
  "atk-s0502a18:161_9": "Tesu sutvā uṭṭhitesu suṇisāya saddhiṁ nisīditvā bhuñjitvā puṇṇassa bhattaṁ adāsi.",
  "atk-s0502a18:161_10": "Gahitagahitaṭṭhānaṁ na khīyati, kaṭacchunā sakiṁ gahitaṭṭhānameva paññāyati.",
  "atk-s0502a18:161_11": "Taṁdivasameva koṭṭhādayo pubbe pūritaniyāmeneva puna pūrayiṁsu.",
  "atk-s0502a18:161_12": "‘‘Seṭṭhissa gehe bhattaṁ uppannaṁ, bījabhattehi atthikā āgantvā gaṇhantū’’ti nagare ghosanaṁ kāresi.",
  "atk-s0502a18:161_13": "Manussā tassa gehato bījabhattaṁ gaṇhiṁsu.",
  "atk-s0502a18:161_14": "Sakalajambudīpavāsino taṁ nissāya jīvitaṁ labhiṁsuyeva.",
  "atk-s0502a18:162_0": "So tato cuto devaloke nibbattitvā devamanussesu saṁsaranto imasmiṁ buddhuppāde bhaddiyanagare seṭṭhikule nibbatti.",
  "atk-s0502a18:162_1": "Bhariyāpissa mahābhogakule nibbattitvā vayappattā tasseva gehaṁ agamāsi.",
  "atk-s0502a18:162_2": "Tassa taṁ pubbakammaṁ nissāya pacchāgehe pubbe vuttappakārā meṇḍakā uṭṭhahiṁsu.",
  "atk-s0502a18:162_3": "Puttopi nesaṁ puttova, suṇisā suṇisāva, dāso dāsova ahosi.",
  "atk-s0502a18:162_4": "Athekadivasaṁ seṭṭhi attano puññaṁ vīmaṁsitukāmo aḍḍhaterasāni koṭṭhasatāni sodhāpetvā sīsaṁ nhāto dvāre nisīditvā uddhaṁ olokesi.",
  "atk-s0502a18:162_5": "Sabbānipi vuttappakārānaṁ rattasālīnaṁ pūrayiṁsu.",
  "atk-s0502a18:162_6": "So sesānampi puññāni vīmaṁsitukāmo bhariyañca puttādayo ca ‘‘tumhākampi puññāni vīmaṁsissathā’’ti āha.",
  "atk-s0502a18:163_0": "Athassa bhariyā sabbālaṅkārehi alaṅkaritvā mahājanassa passantasseva taṇḍule mināpetvā tehi bhattaṁ pacāpetvā dvārakoṭṭhake paññattāsane nisīditvā suvaṇṇakaṭacchuṁ ādāya ‘‘bhattena atthikā āgacchantū’’ti ghosāpetvā āgatāgatānaṁ upanītabhājanāni pūretvā adāsi.",
  "atk-s0502a18:163_1": "Sakaladivasampi dentiyā kaṭacchunā gahitaṭṭhānameva paññāyati.",
  "atk-s0502a18:163_2": "Tassā pana purimabuddhānampi bhikkhusaṅghassa vāmahatthena ukkhaliṁ dakkhiṇahatthena kaṭacchuṁ gahetvā evameva patte pūretvā bhattassa dinnattā vāmahatthatalaṁ pūretvā padumalakkhaṇaṁ nibbatti, dakkhiṇahatthatalaṁ pūretvā candalakkhaṇaṁ nibbatti.",
  "atk-s0502a18:163_3": "Yasmā pana vāmahatthato dhammakaraṇaṁ ādāya bhikkhusaṅghassa udakaṁ parissāvetvā dadamānā aparāparaṁ vicari, tenassā dakkhiṇapādatalaṁ pūretvā candalakkhaṇaṁ nibbatti, vāmapādatalaṁ pūretvā padumalakkhaṇaṁ nibbatti.",
  "atk-s0502a18:163_4": "Tassā iminā kāraṇena candapadumāti nāmaṁ kariṁsu.",
  "atk-s0502a18:164_0": "Puttopissa sīsaṁ nhāto sahassathavikaṁ ādāya ‘‘kahāpaṇehi atthikā āgacchantū’’ti vatvā āgatāgatānaṁ gahitabhājanāni pūretvā adāsi.",
  "atk-s0502a18:164_1": "Thavikāya kahāpaṇasahassaṁ ahosiyeva.",
  "atk-s0502a18:164_2": "Suṇisāpissa sabbālaṅkārehi alaṅkaritvā vīhipiṭakaṁ ādāya ākāsaṅgaṇe nisinnā ‘‘bījabhattehi atthikā āgacchantū’’ti vatvā āgatāgatānaṁ gahitabhājanāni pūretvā adāsi.",
  "atk-s0502a18:164_3": "Piṭakaṁ yathāpūritameva ahosi.",
  "atk-s0502a18:164_4": "Dāsopissa sabbālaṅkārehi alaṅkaritvā suvaṇṇayugesu suvaṇṇayottehi goṇe yojetvā suvaṇṇapatodayaṭṭhiṁ ādāya dvinnaṁ goṇānaṁ gandhapañcaṅgulikāni datvā visāṇesu suvaṇṇakosake paṭimuñcitvā khettaṁ gantvā pājesi.",
  "atk-s0502a18:164_5": "Ito tisso, etto tisso, majjhe ekāti satta sītā bhijjitvā agamaṁsu.",
  "atk-s0502a18:164_6": "Jambudīpavāsino bhattabījahiraññasuvaṇṇādīsu yathārucitaṁ seṭṭhigehatoyeva gaṇhiṁsu.",
  "atk-s0502a18:164_7": "Ime pañca mahāpuññā.",
  "atk-s0502a18:165_0": "Evaṁ mahānubhāvo seṭṭhi ‘‘satthā kira āgato’’ti sutvā ‘‘satthu paccuggamanaṁ karissāmī’’ti nikkhamanto antarāmagge titthiye disvā tehi ‘‘kasmā taṁ, gahapati, kiriyavādo samāno akiriyavādassa samaṇassa gotamassa santikaṁ gacchasī’’ti nivāriyamānopi tesaṁ vacanaṁ anādiyitvā gantvā satthāraṁ vanditvā ekamantaṁ nisīdi .",
  "atk-s0502a18:165_1": "Athassa satthā anupubbiṁ kathaṁ kathesi.",
  "atk-s0502a18:165_2": "So desanāvasāne sotāpattiphalaṁ patvā satthu titthiyehi avaṇṇaṁ vatvā attano nivāritabhāvaṁ ārocesi.",
  "atk-s0502a18:165_3": "Atha naṁ satthā, ‘‘gahapati, ime sattā nāma mahantampi attano dosaṁ na passanti, avijjamānampi paresaṁ dosaṁ vijjamānaṁ katvā tattha tattha bhusaṁ viya opunantī’’ti vatvā imaṁ gāthamāha –",
  "atk-s0502a18:166_0": "252.",
  "atk-s0502a18:167_0": " ‘‘Sudassaṁ vajjamaññesaṁ, attano pana duddasaṁ;",
  "atk-s0502a18:168_0": "Paresañhi so vajjāni, opunāti yathā bhusaṁ;",
  "atk-s0502a18:169_0": "Attano pana chādeti, kaliṁva kitavā saṭho’’ti.",
  "atk-s0502a18:170_0": "Tattha sudassaṁ vajjanti parassa aṇumattampi vajjaṁ khalitaṁ sudassaṁ sukheneva passituṁ sakkā, attano pana atimahantampi duddasaṁ.",
  "atk-s0502a18:170_1": "Paresaṁ hīti teneva kāraṇena so puggalo saṅghamajjhādīsu paresaṁ vajjāni uccaṭṭhāne ṭhapetvā bhusaṁ opunanto viya opunāti.",
  "atk-s0502a18:170_2": "Kaliṁva kitavā saṭhoti ettha sakuṇesu aparajjhanabhāvena attabhāvo kali nāma, sākhabhaṅgādikaṁ paṭicchādanaṁ kitavā nāma, sākuṇiko saṭho nāma.",
  "atk-s0502a18:170_3": "Yathā sakuṇaluddako sakuṇe gahetvā māretukāmo kitavā viya attabhāvaṁ paṭicchādeti, evaṁ attano vajjaṁ chādetīti attho.",
  "atk-s0502a18:171_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a18:172_0": "Meṇḍakaseṭṭhivatthu dasamaṁ.",
  "atk-s0502a18:173_0": "11. Ujjhānasaññittheravatthu",
  "atk-s0502a18:174_0": "Paravajjānupassissāti imaṁ dhammadesanaṁ satthā jetavane viharanto ujjhānasaññiṁ nāma ekaṁ theraṁ ārabbha kathesi.",
  "atk-s0502a18:175_0": "So kira ‘‘ayaṁ evaṁ nivāseti, evaṁ pārupatī’’ti bhikkhūnaṁ antarameva gavesanto vicarati.",
  "atk-s0502a18:175_1": "Bhikkhū ‘‘asuko nāma, bhante, thero evaṁ karotī’’ti satthu ārocesuṁ.",
  "atk-s0502a18:175_2": "Satthā, ‘‘bhikkhave, vattasīse ṭhatvā evaṁ ovadanto ananupavādo.",
  "atk-s0502a18:175_3": "Yo pana niccaṁ ujjhānasaññitāya paresaṁ antaraṁ pariyesamāno evaṁ vatvā vicarati, tassa jhānādīsu ekopi viseso nuppajjati, kevalaṁ āsavāyeva vaḍḍhantī’’ti vatvā imaṁ gāthamāha –",
  "atk-s0502a18:176_0": "253.",
  "atk-s0502a18:177_0": " ‘‘Paravajjānupassissa, niccaṁ ujjhānasaññino;",
  "atk-s0502a18:178_0": "Āsavā tassa vaḍḍhanti, ārā so āsavakkhayā’’ti.",
  "atk-s0502a18:179_0": "Tattha ujjhānasaññinoti evaṁ nivāsetabbaṁ evaṁ pārupitabbanti paresaṁ antaragavesitāya ujjhānabahulassa puggalassa jhānādīsu ekadhammopi na vaḍḍhati, atha kho āsavāva tassa vaḍḍhanti.",
  "atk-s0502a18:179_1": "Teneva kāraṇena so arahattamaggasaṅkhātā āsavakkhayā ārā dūraṁ gatova hotīti.",
  "atk-s0502a18:180_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a18:181_0": "Ujjhānasaññittheravatthu ekādasamaṁ.",
  "atk-s0502a18:182_0": "12. Subhaddaparibbājakavatthu",
  "atk-s0502a18:183_0": "Ākāseti idaṁ dhammadesanaṁ satthā kusinārāyaṁ upavattane mallānaṁ sālavane parinibbānamañcake nipanno subhaddaṁ paribbājakaṁ ārabbha kathesi.",
  "atk-s0502a18:184_0": "So kira atīte kaniṭṭhabhātari ekasmiṁ sasse navakkhattuṁ aggadānaṁ dente dānaṁ dātuṁ anicchanto osakkitvā avasāne adāsi.",
  "atk-s0502a18:184_1": "Tasmā paṭhamabodhiyampi majjhimabodhiyampi satthāraṁ daṭṭhuṁ nālattha.",
  "atk-s0502a18:184_2": "Pacchimabodhiyaṁ pana satthu parinibbānakāle ‘‘ahaṁ tīsu pañhesu attano kaṅkhaṁ mahallake paribbājake pucchitvā samaṇaṁ gotamaṁ ‘daharo’ti saññāya na pucchiṁ , tassa ca dāni parinibbānakālo, pacchā me samaṇassa gotamassa apucchitakāraṇā vippaṭisāro uppajjeyyā’’ti satthāraṁ upasaṅkamitvā ānandattherena nivāriyamānopi satthārā okāsaṁ katvā, ‘‘ānanda, mā subhaddaṁ nivārayi, pucchatu maṁ pañha’’nti vutte antosāṇiṁ pavisitvā heṭṭhāmañcake nisinno, ‘‘bho samaṇa, kiṁ nu kho ākāse padaṁ nāma atthi, ito bahiddhā samaṇo nāma atthi, saṅkhārā sassatā nāma atthī’’ti ime pañhe pucchi.",
  "atk-s0502a18:184_3": "Athassa satthā tesaṁ abhāvaṁ ācikkhanto imāhi gāthāhi dhammaṁ desesi –",
  "atk-s0502a18:185_0": "254.",
  "atk-s0502a18:186_0": " ‘‘Ākāseva padaṁ natthi, samaṇo natthi bāhire;",
  "atk-s0502a18:187_0": "Papañcābhiratā pajā, nippapañcā tathāgatā.",
  "atk-s0502a18:188_0": "255.",
  "atk-s0502a18:189_0": " ‘‘Ākāseva padaṁ natthi, samaṇo natthi bāhire;",
  "atk-s0502a18:190_0": "Saṅkhārā sassatā natthi, natthi buddhānamiñjita’’nti.",
  "atk-s0502a18:191_0": "Tattha padanti imasmiṁ ākāse vaṇṇasaṇṭhānavasena evarūpanti paññāpetabbaṁ kassaci padaṁ nāma natthi.",
  "atk-s0502a18:191_1": "Bāhireti mama sāsanato bahiddhā maggaphalaṭṭho samaṇo nāma natthi.",
  "atk-s0502a18:191_2": "Pajāti ayaṁ sattalokasaṅkhātā pajā taṇhādīsu papañcesuyevābhiratā.",
  "atk-s0502a18:191_3": "Nippapañcāti bodhimūleyeva sabbapapañcānaṁ samucchinnattā nippapañcā tathāgatā.",
  "atk-s0502a18:191_4": "Saṅkhārāti pañcakkhandhā.",
  "atk-s0502a18:191_5": "Tesu hi ekopi sassato nāma natthi.",
  "atk-s0502a18:191_6": "Iñjitanti buddhānaṁ pana taṇhāmānādīsu iñjitesu yena saṅkhārā sassatāti gaṇheyya, taṁ ekaṁ iñjitampi nāma natthīti attho.",
  "atk-s0502a18:192_0": "Desanāvasāne subhaddo anāgāmiphale patiṭṭhahi, sampattaparisāyapi sātthikā dhammadesanā ahosīti.",
  "atk-s0502a18:193_0": "Subhaddaparibbājakavatthu dvādasamaṁ.",
  "atk-s0502a18:194_0": "Malavaggavaṇṇanā niṭṭhitā.",
  "atk-s0502a18:195_0": "Aṭṭhārasamo vaggo."
}