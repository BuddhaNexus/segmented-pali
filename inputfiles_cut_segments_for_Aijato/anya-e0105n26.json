{
  "anya-e0105n26:0_0": "Vimuttimaggapakaraṇaṁ",
  "anya-e0105n26:1_0": "Ko so vimuttimaggo nāma?",
  "anya-e0105n26:1_1": "Visuddhimaggo viya sīlasamādhipaññānaṁ visuṁ visuṁ vibhajitvā dīpako eko paṭipattigantho.",
  "anya-e0105n26:1_2": "Tattha hi –",
  "anya-e0105n26:2_0": "‘‘Sīlaṁ samādhi paññā ca, vimutti ca anuttarā;",
  "anya-e0105n26:3_0": "Anubuddhā ime dhammā, gotamena yasassinā’’ti dī. ni. 2.186; a. ni. 4.1 –",
  "anya-e0105n26:4_0": "Imaṁ gāthaṁ paṭhamaṁ dassetvā tadatthavaṇṇanāvasena sīlasamādhipaññāvimuttiyo visuṁ visuṁ vibhajitvā dīpitā.",
  "anya-e0105n26:4_1": "So pana gantho idāni cinaraṭṭheyeva diṭṭho, cinabhāsāya ca parivattito (1048-bu-va) saṅghapālena nāma bhikkhunā.",
  "anya-e0105n26:4_2": "Kena pana so kuto ca tattha ānītoti na pākaṭametaṁ.",
  "anya-e0105n26:4_3": "Tassa pana saṅghapālassa ācariyo guṇabhadro nāma mahāyāniko bhikkhu majjhimaindiyadesiko, so indiyaraṭṭhato cinaraṭṭhaṁ gacchanto paṭhamaṁ sīhaḷadīpaṁ gantvā tato (978-bu-va) cinaraṭṭhaṁ gato.",
  "anya-e0105n26:4_4": "Tadā so tena ānīto bhaveyya vimuttimagga, visuddhimagga.",
  "anya-e0105n26:5_0": "Tasmiñhi vimuttimagge pubbāciṇṇanidānadassanaṁ dhātunidānadassanañca yatheva visuddhimagge ekaccevādo, tathevāgataṁ.",
  "anya-e0105n26:5_1": "Dosanidānadassane pana ‘‘semhādhiko rāgacarito, pittādhiko dosacarito, vātādhiko mohacarito.",
  "anya-e0105n26:5_2": "Semhādhiko vā mohacarito, vātādhiko rāgacarito’’ti tiṇṇampi rāgadosamohānaṁ dosaniyamo vutto.",
  "anya-e0105n26:5_3": "Ācariyabuddhaghosena diṭṭhavimuttimaggapotthake pana ‘‘pittādhiko dosacarito’’ti pāṭho ūno bhaveyya.",
  "anya-e0105n26:6_0": "Aññānipi bahūni visuddhimagge paṭikkhittāni tattha vimuttimagge gahetabbabhāvena dissanti. Kathaṁ?",
  "anya-e0105n26:7_0": "Sīlaniddese (1, 8-piṭṭhe) ‘‘aññe pana siraṭṭho sīlattho, sītalattho sīlatthoti evamādināpi nayenettha atthaṁ vaṇṇayantī’’ti paṭikkhitto atthopi tattha gahetabbabhāvena dissati.",
  "anya-e0105n26:8_0": "Tathā dhutaṅganiddese (1, 78-piṭṭhe) ‘‘yesampi kusalattikavinimuttaṁ dhutaṅgaṁ, tesaṁ atthato dhutaṅgameva natthi, asantaṁ kassa dhunanato dhutaṅgaṁ nāma bhavissati, dhutaguṇe samādāya vattatīti vacanavirodhopi ca nesaṁ āpajjati, tasmā taṁ na gahetabba’’nti paṭikkhittaṁ paññattidhutaṅgampi tattha dissati.",
  "anya-e0105n26:8_1": "Mahāṭīkāyaṁ (1-104) pana ‘‘yesanti abhayagirivāsike sandhāyāha, te hi dhutaṅgaṁ nāma paññattīti vadantī’’ti vaṇṇitaṁ.",
  "anya-e0105n26:9_0": "Tathā pathavīkasiṇaniddese (1, 144) ‘‘paṭipadāvisuddhi nāma sasambhāriko upacāro, upekkhānubrūhanā nāma appanā, sampahaṁsanā nāma paccavekkhaṇāti evameke vaṇṇayantī’’tiādinā paṭikkhittaekevādopi tattha dissati.",
  "anya-e0105n26:9_1": "Mahāṭīkāyaṁ (1, 172) pana ‘‘eketi abhayagirivāsino’’ti vaṇṇitaṁ.",
  "anya-e0105n26:10_0": "Tathā khandhaniddese (2, 80-piṭṭhe) ‘‘balarūpaṁ sambhavarūpaṁ jātirūpaṁ rogarūpaṁ ekaccānaṁ matena middharūpa’’nti evaṁ aññānipi rūpāni āharitvā porāṇaṭṭhakathāyaṁ tesaṁ paṭikkhittabhāvo pakāsito.",
  "anya-e0105n26:10_1": "Mahāṭīkāyaṁ ‘‘ekaccānanti abhayagirivāsīna’’nti vaṇṇitaṁ.",
  "anya-e0105n26:10_2": "Tesu jātirūpaṁ middharūpañca vimuttimagge dassitaṁ.",
  "anya-e0105n26:10_3": "Na kevalaṁ dassanamattameva, atha kho middharūpassa atthibhāvopi ‘‘middhaṁ nāma tividhaṁ āhārajaṁ utujaṁ cittajañcāti.",
  "anya-e0105n26:10_4": "Tesu cittajameva nīvaraṇaṁ hoti, sesā pana dve arahatopi bhaveyyu’’ntiādinā sādhito.",
  "anya-e0105n26:11_0": "Ettāvatā ca vimuttimagge visuddhimaggena asamānatthānaṁ vuttabhāvo ca abhayagirivāsīhi tassa ganthassa paṭiggahitabhāvo ca sakkā ñātuṁ.",
  "anya-e0105n26:11_1": "Aññānipi pana īdisāni asamānavacanāni bahūni tattha saṁvijjantiyeva, tāni pana sabbāni na sakkā idha dassetuṁ.",
  "anya-e0105n26:12_0": "Yebhuyyena panassa karaṇappakāro visuddhimaggassa viya hoti.",
  "anya-e0105n26:12_1": "Yā yā hi pāḷi abhidhammavibhaṅgato vā paṭisambhidāmaggato vā aññasuttantehi vā ānetvā sādhakabhāvena visuddhimagge dassiyati, tatthapi sā sā pāḷi yebhuyyena dissateva.",
  "anya-e0105n26:12_2": "Tāsu kañcimattaṁ uddharitvā anuminanatthāya dassayissāma.",
  "anya-e0105n26:13_0": "Yā visuddhimagge (1, 47-piṭṭhe) ‘‘pañca sīlāni pāṇātipātassa pahānaṁ sīla’’ntiādikā paṭisambhidāmaggapāḷi dassitā, sā vimuttimaggepi dissateva.",
  "anya-e0105n26:14_0": "Yañca visuddhimagge (1, 137-piṭṭhe) ‘‘samādhi kāmacchandassa paṭipakkho…pe…",
  "anya-e0105n26:14_1": "vicāro vicikicchāyā’’ti vacanaṁ peṭake vuttanti dassitaṁ, tañca tatthapi tatheva dassetvā ‘‘tipeṭake vutta’’nti niddiṭṭhaṁ.",
  "anya-e0105n26:14_2": "Tipeṭaketi nāmañca peṭakopadesameva sandhāya vuttaṁ bhaveyya.",
  "anya-e0105n26:14_3": "Tattha hi vivicceva kāmehīti pāṭhasaṁvaṇṇanāyaṁ ‘‘alobhassa pāripūriyā kāmehi viveko sampajjati, adosassa.",
  "anya-e0105n26:14_4": "Amohassa pāripūriyā akusalehi dhammehi viveko sampajjatī’’ti pāṭhassa tipeṭake vuttabhāvo dassito.",
  "anya-e0105n26:14_5": "So ca pāṭho peṭakopadese (262-piṭṭhe) ‘‘tattha alobhassa pāripūriyā vivitto hoti kāmehī’’tiādinā dissati.",
  "anya-e0105n26:15_0": "Yathā ca visuddhimagge (1, 258-piṭṭhe) ‘‘ayampi kho bhikkhave ānāpānassatisamādhi bhāvito’’tiādikā pāḷi mahāvaggasaṁyuttakato ānetvā dassitā, tatheva tatthapi.",
  "anya-e0105n26:16_0": "Yathā ca visuddhimagge (1, 272-piṭṭhe) ‘‘assāsādimajjhapariyosānaṁ satiyā anugacchato’’tiādi pāḷi ca (1, 273-piṭṭhe) kakacūpamapāḷi ca paṭisambhidāmaggato ānetvā dassitā, tatheva tatthapi.",
  "anya-e0105n26:17_0": "Yathā ca visuddhimagge (2, 69-piṭṭhe) ‘‘katamā cintāmayā paññā’’tiādikā ca pāḷi ‘‘tattha katamaṁ āyakosalla’’ntiādikā ca pāḷi (2, 71-piṭṭhe) ‘‘dukkhe ñāṇaṁ atthapaṭisambhidā’’tiādikā ca pāḷi abhidhammavibhaṅgato ānetvā dassitā, tatheva tatthapi.",
  "anya-e0105n26:17_1": "Sabbāpi ca tattha vuttā ekavidhaduvidhādipaññāpabhedakathā visuddhimagge vuttakathāya yebhuyyena samānāyeva.",
  "anya-e0105n26:18_0": "‘‘Yena cakkhupasādena, rūpāni manupassati;",
  "anya-e0105n26:19_0": "Parittaṁ sukhumaṁ etaṁ, ūkāsirasamūpama’’nti visuddhi. 2.436; dha. sa. aṭṭha. 596 –",
  "anya-e0105n26:20_0": "Ayampi gāthā vimuttimaggepi āyasmatā sāriputtattherena bhāsitabhāveneva dassitā.",
  "anya-e0105n26:20_1": "Ūkāsirasamūpamanti padaṁ pana ūkāsamūpamanti tattha dissati, tañca paramparalekhakānaṁ pamādalekhamattameva siyā.",
  "anya-e0105n26:21_0": "Catūsu saccesu visuddhimagge viya vacanatthato lakkhaṇato anūnādhikato kamato antogadhānaṁ pabhedato upamāto ca vinicchayo dassito, so ca yebhuyyena visuddhimaggena visuddhi.",
  "anya-e0105n26:21_1": "2.530 samānoyeva.",
  "anya-e0105n26:22_0": "Yathā ca visuddhimagge (2, 242-245) sammasanañāṇakathāyaṁ pañcannaṁ khandhānaṁ atītādiekādasavidhena ca aniccādilakkhaṇattayena ca visuṁ visuṁ sammasananayo dassito, tatheva tatthapi.",
  "anya-e0105n26:22_1": "Cakkhādijarāmaraṇapariyosānesu pana dhammesu dhammavicārapariyosānānaṁ saṭṭhiyā eva dhammānaṁ aniccādilakkhaṇattayena sammasananayo tattha dassito.",
  "anya-e0105n26:23_0": "Visuddhimagge pana diṭṭhivisuddhiniddese (2, 230-232-piṭṭhesu) vuttā ‘‘yamakaṁ nāmarūpañca…pe…",
  "anya-e0105n26:23_1": "ubho bhijjanti paccayā’’ti gāthā ca, ‘‘na cakkhuto jāyare’’tiādikā cha gāthāyo ca, ‘‘na sakena balena jāyare’’tiādikā cha gāthāyo ca vimuttimagge bhaṅgānupassanāñāṇakathāyaṁ dassitā.",
  "anya-e0105n26:23_2": "Tāsu appamattakoyeva pāṭhabhedo dissati.",
  "anya-e0105n26:24_0": "Visuddhimagge (2, 261-2-piṭṭhesu) arūpasattakesu ariyavaṁsakathānayena vutto kalāpato ca yamakato ca sammasananayo vimuttimagge ettheva bhaṅgānupassanāñāṇakathāyaṁ dassito.",
  "anya-e0105n26:25_0": "Vimuttimagge buddhānussatikathāyaṁ lokavidūti padassa atthavaṇṇanāyaṁ sattalokasaṅkhāralokavasena dveyeva lokā dassitā, na pana okāsaloko yathā visuddhimagge (1, 199-200-piṭṭhesu).",
  "anya-e0105n26:26_0": "Ettāvatā ca vimuttimaggo nāma gantho kīdisoti sakkā anuminituṁ.",
  "anya-e0105n26:26_1": "So pana yathā na mahāvihāravāsīnaṁ gantho hoti, evaṁ mahāyānikānampi na hotiyeva theravādapiṭakameva nissāya katabhāvato.",
  "anya-e0105n26:26_2": "Yasmā pana tattha na kiñcipi sīhaḷadīpikaṁ nāmaṁ vā theravādo vā dissati, tasmā so sīhaḷadīpe kataganthopi na hoti.",
  "anya-e0105n26:26_3": "Indiyaraṭṭhikaṁ pana nāmañca vohāro ca tattha bahūsu ṭhānesu dissati, tasmā indiyaraṭṭhe kataganthova bhaveyya.",
  "anya-e0105n26:26_4": "Yasmā cassa peṭakopadesaṁ nissitabhāvo bahūsu ṭhānesu dissati, visesato pana middharūpassa atthibhāvo ca, arahatopi tassa atthibhāvo ca tameva nissāya dassīyati, paṭisambhidāmaggagaṇṭhipade ca peṭaketi padassa paṭi. ma. aṭṭha.",
  "anya-e0105n26:26_5": "1.1.36 atthavaṇṇanāyaṁ ‘‘suttantapiṭakatthāya aṭṭhakathā peṭakaṁ mahisāsakānaṁ gantho’’ti vaṇṇito.",
  "anya-e0105n26:26_6": "Tasmā eso vimuttimaggo mahisāsakanikāyikena kato bhaveyyāti amhākaṁ mati."
}