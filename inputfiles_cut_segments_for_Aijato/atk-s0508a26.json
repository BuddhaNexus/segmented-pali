{
  "atk-s0508a26:0_0": "10. Dasakanipāto",
  "atk-s0508a26:1_0": "1. Kāḷudāyittheragāthāvaṇṇanā",
  "atk-s0508a26:2_0": "Dasakanipāte aṅgārinotiādikā āyasmato kāḷudāyittherassa gāthā. Kā uppatti?",
  "atk-s0508a26:2_1": "Ayampi padumuttarabuddhassa kāle haṁsavatīnagare kulagehe nibbatto satthu dhammadesanaṁ suṇanto satthāraṁ ekaṁ bhikkhuṁ kulappasādakānaṁ aggaṭṭhāne ṭhapentaṁ disvā tajjaṁ abhinīhārakammaṁ katvā taṁ ṭhānantaraṁ patthesi.",
  "atk-s0508a26:3_0": "So yāvajīvaṁ kusalaṁ katvā devamanussesu saṁsaranto amhākaṁ bodhisattassa mātukucchiyaṁ paṭisandhiggahaṇadivase kapilavatthusmiṁyeva amaccagehe paṭisandhiṁ gaṇhi.",
  "atk-s0508a26:3_1": "Bodhisattena saddhiṁ ekadivasaṁyeva jātoti taṁdivasaṁyeva naṁ dukūlacumbaṭe nipajjāpetvā bodhisattassa upaṭṭhānaṁ nayiṁsu.",
  "atk-s0508a26:3_2": "Bodhisattena hi saddhiṁ bodhirukkho, rāhulamātā, cattāro nidhī, ārohaniyahatthī, assakaṇḍako, channo kāḷudāyīti ime satta ekadivasaṁyeva jātattā sahajātā nāma ahesuṁ.",
  "atk-s0508a26:3_3": "Athassa nāmaggahaṇadivase sakalanagarassa udaggacittadivase jātattā udāyītveva nāmaṁ akaṁsu, thokaṁ kāḷadhātukattā pana kāḷudāyīti paññāyittha.",
  "atk-s0508a26:3_4": "So bodhisattena saddhiṁ kumārakīḷaṁ kīḷanto vuddhiṁ agamāsi.",
  "atk-s0508a26:4_0": "Aparabhāge lokanāthe mahābhinikkhamanaṁ nikkhamitvā anukkamena sabbaññutaṁ patvā pavattitavaradhammacakke rājagahaṁ upanissāya veḷuvane viharante suddhodanamahārājā taṁ pavattiṁ sutvā purisasahassaparivāraṁ ekaṁ amaccaṁ ‘‘puttaṁ me idhānehī’’ti pesesi.",
  "atk-s0508a26:4_1": "So dhammadesanāvelāya satthu santikaṁ gantvā parisapariyante ṭhito dhammaṁ sutvā sapariso arahattaṁ pāpuṇi.",
  "atk-s0508a26:4_2": "Atha ne satthā ‘‘etha, bhikkhavo’’ti hatthaṁ pasāreti.",
  "atk-s0508a26:4_3": "Sabbe taṅkhaṇaṁyeva iddhimayapattacīvaradharā vassasaṭṭhikattherā viya ahesuṁ.",
  "atk-s0508a26:4_4": "Arahattaṁ pattato paṭṭhāya pana ariyā majjhattāva honti, tasmā raññā pahitasāsanaṁ dasabalassa na kathesi.",
  "atk-s0508a26:4_5": "Rājā ‘‘neva gatabalakoṭṭhako āgacchati, na sāsanaṁ suyyatī’’ti aparampi amaccaṁ purisasahassena pesesi .",
  "atk-s0508a26:4_6": "Tasmimpi tathā paṭipanne aparanti evaṁ navahi amaccehi saddhiṁ nava purisasahassāni pesesi sabbe arahattaṁ patvā tuṇhī ahesuṁ.",
  "atk-s0508a26:5_0": "Atha rājā cintesi – ‘‘ettakā janā mayi sinehābhāvena dasabalassa idhāgamanatthāya na kiñci kathayiṁsu, ayaṁ kho pana udāyī dasabalena samavayo sahapaṁsukīḷiko, mayi ca sinehavā, imaṁ pesessāmī’’ti taṁ pakkosāpetvā, ‘‘tāta, tvaṁ purisasahassaparivāro rājagahaṁ gantvā dasabalaṁ ānehī’’ti vatvā pesesi.",
  "atk-s0508a26:5_1": "So pana gacchanto ‘‘sacāhaṁ, deva, pabbajituṁ labhissāmi, evāhaṁ bhagavantaṁ idhānessāmī’’ti vatvā ‘‘yaṁ kiñci katvā mama puttaṁ dassehī’’ti vutto rājagahaṁ gantvā satthu dhammadesanāvelāya parisapariyante ṭhito dhammaṁ sutvā saparivāro arahattaṁ patvā ehibhikkhubhāve patiṭṭhāsi. Tena vuttaṁ apadāne (apa. thera 1.4.48-63) –",
  "atk-s0508a26:6_0": "‘‘Padumuttarabuddhassa, lokajeṭṭhassa tādino;",
  "atk-s0508a26:7_0": "Addhānaṁ paṭipannassa, carato cārikaṁ tadā.",
  "atk-s0508a26:8_0": "‘‘Suphullaṁ padumaṁ gayha, uppalaṁ mallikañcahaṁ;",
  "atk-s0508a26:9_0": "Paramannaṁ gahetvāna, adāsiṁ satthuno ahaṁ.",
  "atk-s0508a26:10_0": "‘‘Paribhuñji mahāvīro, paramannaṁ subhojanaṁ;",
  "atk-s0508a26:11_0": "Tañca pupphaṁ gahetvāna, janassa sampadassayi.",
  "atk-s0508a26:12_0": "‘‘Iṭṭhaṁ kantaṁ piyaṁ loke, jalajaṁ pupphamuttamaṁ;",
  "atk-s0508a26:13_0": "Sudukkaraṁ kataṁ tena, yo me pupphaṁ adāsidaṁ.",
  "atk-s0508a26:14_0": "‘‘Yo pupphamabhiropesi, paramannañcadāsi me;",
  "atk-s0508a26:15_0": "Tamahaṁ kittayissāmi, suṇātha mama bhāsato.",
  "atk-s0508a26:16_0": "‘‘Dasa aṭṭha cakkhattuṁ so, devarajjaṁ karissati;",
  "atk-s0508a26:17_0": "Uppalaṁ padumañcāpi, mallikañca taduttari.",
  "atk-s0508a26:18_0": "‘‘Assa puññavipākena, dibbagandhasamāyutaṁ;",
  "atk-s0508a26:19_0": "Ākāse chadanaṁ katvā, dhārayissati tāvade.",
  "atk-s0508a26:20_0": "‘‘Pañcavīsatikkhattuñca , cakkavattī bhavissati;",
  "atk-s0508a26:21_0": "Pathabyā rajjaṁ pañcasataṁ, vasudhaṁ āvasissati.",
  "atk-s0508a26:22_0": "‘‘Kappasatasahassamhi, okkākakulasambhavo;",
  "atk-s0508a26:23_0": "Gotamo nāma gottena, satthā loke bhavissati.",
  "atk-s0508a26:24_0": "‘‘Sakakammābhiraddho so, sukkamūlena codito;",
  "atk-s0508a26:25_0": "Sakyānaṁ nandijanano, ñātibandhu bhavissati.",
  "atk-s0508a26:26_0": "‘‘So pacchā pabbajitvāna, sukkamūlena codito;",
  "atk-s0508a26:27_0": "Sabbāsave pariññāya, nibbāyissatināsavo.",
  "atk-s0508a26:28_0": "‘‘Paṭisambhidamanuppattaṁ, katakiccamanāsavaṁ;",
  "atk-s0508a26:29_0": "Gotamo lokabandhu taṁ, etadagge ṭhapessati.",
  "atk-s0508a26:30_0": "‘‘Padhānapahitatto so, upasanto nirūpadhi;",
  "atk-s0508a26:31_0": "Udāyī nāma nāmena, hessati satthu sāvako.",
  "atk-s0508a26:32_0": "‘‘Rāgo doso ca moho ca, māno makkho ca dhaṁsito;",
  "atk-s0508a26:33_0": "Sabbāsave pariññāya, viharāmi anāsavo.",
  "atk-s0508a26:34_0": "‘‘Tosayiñcāpi sambuddhaṁ, ātāpī nipako ahaṁ;",
  "atk-s0508a26:35_0": "Pasādito ca sambuddho, etadagge ṭhapesi maṁ.",
  "atk-s0508a26:36_0": "‘‘Paṭisambhidā catasso…pe… kataṁ buddhassa sāsana’’nti.",
  "atk-s0508a26:37_0": "Arahattaṁ pana patvā ‘‘na tāvāyaṁ dasabalassa kulanagaraṁ gantuṁ kālo, vasante pana upagate pupphitesu vanasaṇḍesu haritatiṇasañchannāya bhūmiyā gamanakālo bhavissatī’’ti kālaṁ paṭimānento vasante sampatte satthu kulanagaraṁ gantuṁ gamanamaggavaṇṇaṁ saṁvaṇṇento –",
  "atk-s0508a26:38_0": "527.",
  "atk-s0508a26:39_0": " ‘‘Aṅgārino dāni dumā bhadante, phalesino chadanaṁ vippahāya;",
  "atk-s0508a26:40_0": "Te accimantova pabhāsayanti, samayo mahāvīra bhāgīrasānaṁ.",
  "atk-s0508a26:41_0": "528.",
  "atk-s0508a26:42_0": " ‘‘Dumāni phullāni manoramāni, samantato sabbadisā pavanti;",
  "atk-s0508a26:43_0": "Pattaṁ pahāya phalamāsasānā, kālo ito pakkamanāya vīra.",
  "atk-s0508a26:44_0": "529.",
  "atk-s0508a26:45_0": " ‘‘Nevātisītaṁ na panātiuṇhaṁ, sukhā utu addhaniyā bhadante;",
  "atk-s0508a26:46_0": "Passantu taṁ sākiyā koḷiyā ca, pacchāmukhaṁ rohiniyaṁ tarantaṁ.",
  "atk-s0508a26:47_0": "530.",
  "atk-s0508a26:48_0": " ‘‘Āsāya kasate khettaṁ, bījaṁ āsāya vappati;",
  "atk-s0508a26:49_0": "Āsāya vāṇijā yanti, samuddaṁ dhanahārakā;",
  "atk-s0508a26:50_0": "Yāya āsāya tiṭṭhāmi, sā me āsā samijjhatu.",
  "atk-s0508a26:51_0": "531.",
  "atk-s0508a26:52_0": " ‘‘Punappunañceva vapanti bījaṁ, punappunaṁ vassati devarājā;",
  "atk-s0508a26:53_0": "Punappunaṁ khettaṁ kasanti kassakā, punappunaṁ dhaññamupeti raṭṭhaṁ.",
  "atk-s0508a26:54_0": "532.",
  "atk-s0508a26:55_0": " ‘‘Punappunaṁ yācanakā caranti, punappunaṁ dānapatī dadanti;",
  "atk-s0508a26:56_0": "Punappunaṁ dānapatī daditvā, punappunaṁ saggamupenti ṭhānaṁ.",
  "atk-s0508a26:57_0": "533.",
  "atk-s0508a26:58_0": " ‘‘Vīro have sattayugaṁ puneti, yasmiṁ kule jāyati bhūripañño;",
  "atk-s0508a26:59_0": "Maññāmahaṁ sakkati devadevo, tayā hi jāto muni saccanāmo.",
  "atk-s0508a26:60_0": "534.",
  "atk-s0508a26:61_0": " ‘‘Suddhodano nāma pitā mahesino, buddhassa mātā pana māyanāmā;",
  "atk-s0508a26:62_0": "Yā bodhisattaṁ parihariya kucchinā, kāyassa bhedā tidivamhi modati.",
  "atk-s0508a26:63_0": "535.",
  "atk-s0508a26:64_0": " ‘‘Sā gotamī kālakatā ito cutā, dibbehi kāmehi samaṅgibhūtā;",
  "atk-s0508a26:65_0": "Sā modati kāmaguṇehi pañcahi, parivāritā devagaṇehi tehi.",
  "atk-s0508a26:66_0": "536.",
  "atk-s0508a26:67_0": " ‘‘Buddhassa puttomhi asayhasāhino, aṅgīrasassappaṭimassa tādino;",
  "atk-s0508a26:68_0": "Pitupitā mayhaṁ tuvaṁsi sakka, dhammena me gotama ayyakosī’’ti. –",
  "atk-s0508a26:69_0": "Imā gāthā abhāsi.",
  "atk-s0508a26:70_0": "Tattha aṅgārinoti aṅgārāni viyāti aṅgārāni, rattapavāḷavaṇṇāni rukkhānaṁ pupphapallavāni, tāni etesaṁ santīti aṅgārino, atilohitakusumakisalayehi aṅgāravuṭṭhisaṁparikiṇṇā viyāti attho. Idānīti imasmiṁ kāle. Dumāti rukkhā.",
  "atk-s0508a26:70_1": "Bhadanteti, bhaddaṁ ante etassāti bhadanteti ekassa dakārassa lopaṁ katvā vuccati, guṇavisesayutto, guṇavisesayuttānañca aggabhūto satthā.",
  "atk-s0508a26:70_2": "Tasmā bhadanteti satthu ālapanaṁ.",
  "atk-s0508a26:70_3": "Paccattavacanañcetaṁ ekārantaṁ ‘‘sukaṭe paṭikamme sukhe dukkhepi ce’’tiādīsu viya.",
  "atk-s0508a26:70_4": "Idha pana sambodhanatthe daṭṭhabbaṁ.",
  "atk-s0508a26:70_5": "Tena vuttaṁ ‘‘bhadanteti ālapana’’nti.",
  "atk-s0508a26:70_6": "‘‘Bhaddasaddasamānatthaṁ padantarameka’’nti keci. Phalāni esantīti phalesino.",
  "atk-s0508a26:70_7": "Acetanepi hi sacetanakiriyamāropetvā voharanti, yathā kulaṁ patitukāmanti, phalāni gahetumāraddhā sampattiphalagahaṇakālāti attho.",
  "atk-s0508a26:70_8": "Chadanaṁ vippahāyāti purāṇapaṇṇāni pajahitvā sampannapaṇḍupalāsāti attho. Teti dumā.",
  "atk-s0508a26:70_9": "Accimantova pabhāsayantīti dīpasikhāvanto viya jalitaaggī viya vā obhāsayanti sabbā disāti adhippāyo.",
  "atk-s0508a26:70_10": "Samayoti kālo, ‘‘anuggahāyā’’ti vacanaseso. Mahāvīrāti mahāvikkanta.",
  "atk-s0508a26:70_11": "Bhāgī rasānanti attharasādīnaṁ bhāgī.",
  "atk-s0508a26:70_12": "Vuttañhetaṁ dhammasenāpatinā – ‘‘bhāgī vā bhagavā attharasassa dhammarasassā’’tiādi (cūḷani. ajitamāṇavapucchāniddesa 2).",
  "atk-s0508a26:70_13": "Mahāvīra, bhāgīti ca idampi dvayaṁ sambodhanavacanaṁ daṭṭhabbaṁ.",
  "atk-s0508a26:70_14": "Bhāgīrathānanti pana pāṭhe bhagīratho nāma ādirājā.",
  "atk-s0508a26:70_15": "Tabbaṁsajātatāya sākiyā bhāgīrathā, tesaṁ bhāgīrathānaṁ upakāratthanti adhippāyo.",
  "atk-s0508a26:71_0": "Dumānīti liṅgavipallāsena vuttaṁ, dumā rukkhāti attho.",
  "atk-s0508a26:71_1": "Samantato sabbadisā pavantīti, samantato sabbabhāgato sabbadisāsu ca phullāni, tathā phullattā eva sabbadisā pavanti gandhaṁ vissajjenti.",
  "atk-s0508a26:71_2": "Āsamānāti āsīsantā gahitukāmā.",
  "atk-s0508a26:71_3": "Evaṁ rukkhasobhāya gamanamaggassa rāmaṇeyyataṁ dassetvā idāni ‘‘nevātisīta’’ntiādinā utusampattiṁ dasseti.",
  "atk-s0508a26:71_4": "Sukhāti nātisītanātiuṇhabhāveneva sukhā iṭṭhā.",
  "atk-s0508a26:71_5": "Utu addhaniyāti addhānagamanayoggā utu.",
  "atk-s0508a26:71_6": "Passantu taṁ sākiyā koḷiyā ca, pacchāmukhaṁ rohiniyaṁ tarantanti rohinī nāma nadī sākiyakoḷiyajanapadānaṁ antare uttaradisato dakkhiṇamukhā sandati, rājagahaṁ cassā puratthimadakkhiṇāya disāya, tasmā rājagahato kapilavatthuṁ gantuṁ taṁ nadiṁ tarantā pacchāmukhā hutvā taranti.",
  "atk-s0508a26:71_7": "Tenāha ‘‘passantu taṁ…pe… taranta’’nti.",
  "atk-s0508a26:71_8": "‘‘Bhagavantaṁ pacchāmukhaṁ rohiniṁ nāma nadiṁ atikkamantaṁ sākiyakoḷiyajanapadavāsino passantū’’ti kapilavatthugamanāya bhagavantaṁ āyācanto ussāheti.",
  "atk-s0508a26:72_0": "Idāni attano patthanaṁ upamāhi pakāsento ‘‘āsāya kasate’’ti gāthamāha.",
  "atk-s0508a26:72_1": "Āsāya kasate khettanti kassako kasanto khettaṁ phalāsāya kasati.",
  "atk-s0508a26:72_2": "Bījaṁ āsāya vappatīti kasitvā ca vapantena phalāsāya eva bījaṁ vappati nikkhipīyati.",
  "atk-s0508a26:72_3": "Āsāya vāṇijā yantīti dhanahārakā vāṇijā dhanāsāya samuddaṁ tarituṁ desaṁ upagantuṁ samuddaṁ nāvāya yanti gacchanti.",
  "atk-s0508a26:72_4": "Yāya āsāya tiṭṭhāmīti evaṁ ahampi yāya āsāya patthanāya bhagavā tumhākaṁ kapilapuragamanapatthanāya idha tiṭṭhāmi.",
  "atk-s0508a26:72_5": "Sā me āsā samijjhatu, tumhehi ‘‘kapilavatthu gantabba’’nti vadati, āsāya sadisatāya cettha kattukamyatāchandaṁ āsāti āha.",
  "atk-s0508a26:73_0": "Gamanamaggasaṁvaṇṇanādinā anekavāraṁ yācanāya kāraṇaṁ dassetuṁ ‘‘punappuna’’ntiādi vuttaṁ.",
  "atk-s0508a26:73_1": "Tassattho – sakiṁ vuttamattena vappe asampajjamāne kassakā punappunaṁ dutiyampi tatiyampi bījaṁ vapanti.",
  "atk-s0508a26:73_2": "Pajjunno devarājāpi ekavārameva avassitvā punappunaṁ kālena kālaṁ vassati.",
  "atk-s0508a26:73_3": "Kassakāpi ekavārameva akasitvā sassasampattiatthaṁ paṁsuṁ kaddamaṁ vā muduṁ kātuṁ khettaṁ punappunaṁ kasanti.",
  "atk-s0508a26:73_4": "Ekavārameva dhaññaṁ saṅgahaṁ katvā ‘‘alamettāvatā’’ti aparitussanato koṭṭhāgārādīsu paṭisāmanavasena manussehi upanīyamānaṁ punappunaṁ sāliādidhaññaṁ raṭṭhaṁ upeti upagacchati.",
  "atk-s0508a26:74_0": "Yācanakāpi yācantā punappunaṁ kulāni caranti upagacchanti, na ekavārameva, yācitā pana tesaṁ punappunaṁ dānapatī dadanti, na sakiṁyeva.",
  "atk-s0508a26:74_1": "Tathā pana deyyadhammaṁ punappunaṁ dānapatī daditvā dānamayaṁ puññaṁ upacinitvā punappunaṁ aparāparaṁ saggamupenti ṭhānaṁ paṭisandhivasena devalokaṁ upagacchanti.",
  "atk-s0508a26:74_2": "Tasmā ahampi punappunaṁ yācāmi bhagavā mayhaṁ manorathaṁ matthakaṁ pāpehīti adhippāyo.",
  "atk-s0508a26:75_0": "Idāni yadatthaṁ satthāraṁ kapilavatthugamanaṁ yācati, taṁ dassetuṁ ‘‘vīro have’’tigāthamāha.",
  "atk-s0508a26:75_1": "Tassattho – vīro vīriyavā mahāvikkanto bhūripañño mahāpañño puriso yasmiṁ kule jāyati nibbattati, tattha have ekaṁsena sattayugaṁ sattapurisayugaṁ yāvasattamaṁ pitāmahayugaṁ sammāpaṭipattiyā puneti sodhetīti lokavādo ativādo aññesu.",
  "atk-s0508a26:75_2": "Bhagavā pana sabbesaṁ devānaṁ uttamadevatāya devadevo pāpanivāraṇena kalyāṇapatiṭṭhāpanena tato parampi sodhetuṁ sakkati sakkotīti maññāmi ahaṁ. Kasmā?",
  "atk-s0508a26:75_3": "Tayā hi jāto muni saccanāmo yasmā tayā satthārā ariyāya jātiyā jāto munibhāvo, muni vā samāno attahitaparahitānaṁ idhalokaparalokānañca munanaṭṭhena ‘‘munī’’ti avitathanāmo, monavā vā muni, ‘‘samaṇo pabbajito isī’’ti avitathanāmo tayā jāto.",
  "atk-s0508a26:75_4": "Tasmā sattānaṁ ekantahitapaṭilābhahetubhāvato bhagavā tava tattha gamanaṁ yācāmāti attho.",
  "atk-s0508a26:76_0": "Idāni ‘‘sattayuga’’nti vutte pituyugaṁ dassetuṁ ‘‘suddhodano nāmā’’tiādi vuttaṁ.",
  "atk-s0508a26:76_1": "Suddhaṁ odanaṁ jīvanaṁ etassāti suddhodano.",
  "atk-s0508a26:76_2": "Buddhapitā hi ekaṁsato suvisuddhakāyavacīmanosamācāro suvisuddhājīvo hoti tathā abhinīhārasampannattā.",
  "atk-s0508a26:76_3": "Māyanāmāti kularūpasīlācārādisampattiyā ñātimittādīhi ‘‘mā yāhī’’ti vattabbaguṇatāya ‘‘māyā’’ti laddhanāmā. Parihariyāti dhāretvā.",
  "atk-s0508a26:76_4": "Kāyassa bhedāti sadevakassa lokassa cetiyasadisassa attano kāyassa vināsato uddhaṁ. Tidivamhīti tusitadevaloke.",
  "atk-s0508a26:77_0": "Sāti māyādevī. Gotamīti gottena taṁ kitteti.",
  "atk-s0508a26:77_1": "Dibbehi kāmehīti, tusitabhavanapariyāpannehi dibbehi vatthukāmehi. Samaṅgibhūtāti samannāgatā.",
  "atk-s0508a26:77_2": "Kāmaguṇehīti kāmakoṭṭhāsehi, ‘‘kāmehī’’ti vatvā puna ‘‘kāmaguṇehī’’ti vacanena anekabhāgehi vatthukāmehi paricāriyatīti dīpeti.",
  "atk-s0508a26:77_3": "Tehīti yasmiṁ devanikāye nibbatti, tehi tusitadevagaṇehi, tehi vā kāmaguṇehi.",
  "atk-s0508a26:77_4": "‘‘Samaṅgibhūtā parivāritā’’ti ca itthiliṅganiddeso purimattabhāvasiddhaṁ itthibhāvaṁ, devatābhāvaṁ vā sandhāya kato, devūpapatti pana purisabhāveneva jātā.",
  "atk-s0508a26:78_0": "Evaṁ therena yācito bhagavā tattha gamane bahūnaṁ visesādhigamaṁ disvā vīsatisahassa khīṇāsavaparivuto rājagahato aturitacārikāvasena kapilavatthugāmimaggaṁ paṭipajji.",
  "atk-s0508a26:78_1": "Thero iddhiyā kapilavatthuṁ gantvā rañño purato ākāse ṭhito adiṭṭhapubbaṁ vesaṁ disvā raññā ‘‘kosi tva’’nti pucchito, ‘‘sace amaccaputtaṁ tayā bhagavato santikaṁ pesitaṁ maṁ na jānāsi, evaṁ pana jānāhī’’ti dassento –",
  "atk-s0508a26:79_0": "‘‘Buddhassa puttomhi asayhasāhino, aṅgīrasassappaṭimassa tādino;",
  "atk-s0508a26:80_0": "Pitupitā mayhaṁ tuvaṁsi sakka, dhammena me gotama ayyakosī’’ti. –",
  "atk-s0508a26:81_0": "Osānagāthamāha.",
  "atk-s0508a26:82_0": "Tattha buddhassa puttomhīti, sabbaññubuddhassa ure jātatāya orasaputto amhi.",
  "atk-s0508a26:82_1": "Asayhasāhinoti, abhisambodhito pubbe ṭhapetvā mahābodhisattaṁ aññehi sahituṁ vahituṁ asakkuṇeyyattā asayhassa sakalassa bodhisambhārassa mahākāruṇikādhikārassa ca sahanato vahanato, tato parampi aññehi sahituṁ abhibhavituṁ asakkuṇeyyattā asayhānaṁ pañcannaṁ mārānaṁ sahanato abhibhavanato, āsayānusayacaritādhimuttiādivibhāgāvabodhanena yathārahaṁ veneyyānaṁ diṭṭhadhammikasamparāyikaparamatthehi anusāsanīsaṅkhātassa aññehi asayhassa buddhakiccassa ca sahanato, tattha vā sādhukārībhāvato asayhasāhino.",
  "atk-s0508a26:82_2": "Aṅgīrasassāti aṅgīkatasīlādisampattikassa.",
  "atk-s0508a26:82_3": "‘‘Aṅgamaṅgehi niccharaṇakaobhāsassā’’ti apare.",
  "atk-s0508a26:82_4": "Keci pana ‘‘aṅgīraso, siddhatthoti dve nāmāni pitarāyeva gahitānī’’ti vadanti. Appaṭimassāti anūpamassa.",
  "atk-s0508a26:82_5": "Iṭṭhāniṭṭhesu tādilakkhaṇappattiyā tādino.",
  "atk-s0508a26:82_6": "Pitupitā mayhaṁ tuvaṁsīti ariyajātivasena mayhaṁ pitu sammāsambuddhassa lokavohārena tvaṁ pitā asi.",
  "atk-s0508a26:82_7": "Sakkāti jātivasena rājānaṁ ālapati.",
  "atk-s0508a26:82_8": "Dhammenāti sabhāvena ariyajāti lokiyajātīti dvinnaṁ jātīnaṁ sabhāvasamodhānena gotamāti rājānaṁ gottena ālapati. Ayyakosīti pitāmaho asi.",
  "atk-s0508a26:82_9": "Ettha ca ‘‘buddhassa puttomhī’’tiādiṁ vadanto thero aññaṁ byākāsi.",
  "atk-s0508a26:83_0": "Evaṁ pana attānaṁ jānāpetvā haṭṭhatuṭṭhena raññā mahārahe pallaṅke nisīdāpetvā attano paṭiyāditassa nānaggarasassa bhojanassa pattaṁ pūretvā dinne gamanākāraṁ dasseti.",
  "atk-s0508a26:83_1": "‘‘Kasmā gantukāmattha, bhuñjathā’’ti ca vutte, ‘‘satthu santikaṁ gantvā bhuñjissāmī’’ti. ‘‘Kahaṁ pana satthā’’ti?",
  "atk-s0508a26:83_2": "‘‘Vīsatisahassabhikkhuparivāro tumhākaṁ dassanatthāya maggaṁ paṭipanno’’ti.",
  "atk-s0508a26:83_3": "‘‘Tumhe imaṁ piṇḍapātaṁ paribhuñjitvā yāva mama putto imaṁ nagaraṁ sampāpuṇāti, tāvassa itova piṇḍapātaṁ harathā’’ti.",
  "atk-s0508a26:83_4": "Thero bhattakiccaṁ katvā rañño parisāya ca dhammaṁ kathetvā satthu āgamanato puretarameva sakalaṁ rājanivesanaṁ ratanattaye abhippasannaṁ karonto sabbesaṁ passantānaṁyeva satthu āharitabbabhattapuṇṇaṁ pattaṁ ākāse vissajjetvā sayampi vehāsaṁ abbhuggantvā piṇḍapātaṁ upanetvā satthu hatthe ṭhapesi.",
  "atk-s0508a26:83_5": "Satthā taṁ piṇḍapātaṁ paribhuñji.",
  "atk-s0508a26:83_6": "Evaṁ saṭṭhiyojanaṁ maggaṁ divase divase yojanaṁ gacchantassa satthu rājagehatova bhattaṁ āharitvā adāsi.",
  "atk-s0508a26:83_7": "Atha naṁ bhagavā ‘‘mayhaṁ pitu mahārājassa sakalanivesanaṁ pasādesī’’ti kulappasādakānaṁ aggaṭṭhāne ṭhapesīti.",
  "atk-s0508a26:84_0": "Kāḷudāyittheragāthāvaṇṇanā niṭṭhitā.",
  "atk-s0508a26:85_0": "2. Ekavihāriyattheragāthāvaṇṇanā",
  "atk-s0508a26:86_0": "Puratopacchato vātiādikā āyasmato ekavihāriyattherassa gāthā. Kā uppatti?",
  "atk-s0508a26:86_1": "Ayampi purimabuddhesu katādhikāro tattha tattha bhave puññāni upacinanto kassapadasabalassa kāle kulagehe nibbattitvā viññutaṁ patto satthu santike dhammaṁ sutvā paṭiladdhasaddho pabbajitvā araññaṁ pavisitvā vivekavāsaṁ vasi.",
  "atk-s0508a26:87_0": "So tena puññakammena ekaṁ buddhantaraṁ devamanussesu saṁsaranto imasmiṁ buddhuppāde bhagavati parinibbute dhammāsokarañño kaniṭṭhabhātā hutvā nibbatti.",
  "atk-s0508a26:87_1": "Asokamahārājā kira satthu parinibbānato dvinnaṁ vassasatānaṁ upari aṭṭhārasame vasse sakalajambudīpe ekarajjābhisekaṁ patvā attano kaniṭṭhaṁ tissakumāraṁ oparajje ṭhapetvā ekena upāyena taṁ sāsane abhippasannaṁ akāsi.",
  "atk-s0508a26:87_2": "So ekadivasaṁ migavaṁ gato araññe yonakamahādhammarakkhitattheraṁ hatthināgena sālasākhaṁ gahetvā bījiyamānaṁ nisinnaṁ disvā sañjātapasādo ‘‘aho vatāhampi ayaṁ mahāthero viya pabbajitvā araññe vihareyya’’nti cintesi.",
  "atk-s0508a26:87_3": "Thero tassa cittācāraṁ ñatvā tassa passantasseva ākāsaṁ abbhuggantvā asokārāme pokkharaṇiyā abhijjamāne udake ṭhatvā cīvarañca uttarāsaṅgañca ākāse olaggetvā nhāyituṁ ārabhi.",
  "atk-s0508a26:87_4": "Kumāro therassa ānubhāvaṁ disvā abhippasanno araññato nivattitvā rājagehaṁ gantvā ‘‘pabbajissāmī’’ti rañño ārocesi.",
  "atk-s0508a26:87_5": "Rājā taṁ anekappakāraṁ yācitvā pabbajjādhippāyaṁ nivattetuṁ nāsakkhi.",
  "atk-s0508a26:87_6": "So upāsako hutvā pabbajjāsukhaṁ patthento –",
  "atk-s0508a26:88_0": "537.",
  "atk-s0508a26:89_0": " ‘‘Purato pacchato vāpi, aparo ce na vijjati;",
  "atk-s0508a26:90_0": "Atīva phāsu bhavati, ekassa vasato vane.",
  "atk-s0508a26:91_0": "538.",
  "atk-s0508a26:92_0": " ‘‘Handa eko gamissāmi, araññaṁ buddhavaṇṇitaṁ;",
  "atk-s0508a26:93_0": "Phāsu ekavihārissa, pahitattassa bhikkhuno.",
  "atk-s0508a26:94_0": "539.",
  "atk-s0508a26:95_0": " ‘‘Yogī-pītikaraṁ rammaṁ, mattakuñjarasevitaṁ;",
  "atk-s0508a26:96_0": "Eko atthavasī khippaṁ, pavisissāmi kānanaṁ.",
  "atk-s0508a26:97_0": "540.",
  "atk-s0508a26:98_0": " ‘‘Supupphite sītavane, sītale girikandare;",
  "atk-s0508a26:99_0": "Gattāni parisiñcitvā, caṅkamissāmi ekako.",
  "atk-s0508a26:100_0": "541.",
  "atk-s0508a26:101_0": " ‘‘Ekākiyo adutiyo, ramaṇīye mahāvane;",
  "atk-s0508a26:102_0": "Kadāhaṁ viharissāmi, katakicco anāsavo.",
  "atk-s0508a26:103_0": "542.",
  "atk-s0508a26:104_0": " ‘‘Evaṁ me kattukāmassa, adhippāyo samijjhatu;",
  "atk-s0508a26:105_0": "Sādhayissāmahaṁyeva, nāñño aññassa kārako’’ti. –",
  "atk-s0508a26:106_0": "Imā cha gāthā abhāsi.",
  "atk-s0508a26:107_0": "Tattha purato pacchato vāti attano purato vā pacchato vā, vā-saddassa vikappatthattā passato vā aparo añño jano na vijjati ce, atīva ativiya phāsu cittasukhaṁ bhavati.",
  "atk-s0508a26:107_1": "Ekavihārībhāvena ekassa asahāyassa.",
  "atk-s0508a26:107_2": "Vane vasatoti ciraparicitena vivekajjhāsayena ākaḍḍhiyamānahadayo so rattindivaṁ mahājanaparivutassa vasato saṅgaṇikavihāraṁ nibbindanto vivekasukhañca bahuṁ maññanto vadati.",
  "atk-s0508a26:108_0": "Handāti vossaggatthe nipāto, tena idāni karīyamānassa araññagamanassa nicchitabhāvamāha.",
  "atk-s0508a26:108_1": "Eko gamissāmīti ‘‘suññāgāre kho, gahapati, tathāgatā abhiramantī’’tiādivacanato (cūḷava.",
  "atk-s0508a26:108_2": "306) buddhehi vaṇṇitaṁ pasaṭṭhaṁ araññaṁ eko asahāyo gamissāmi vāsādhippāyena upagacchāmi.",
  "atk-s0508a26:108_3": "Yasmā ekavihārissa ṭhānādīsu asahāyabhāvena ekavihārissa nibbānaṁ paṭipesitacittatāya pahitattassa adhisīlasikkhādikā tisso sikkhā sikkhato bhikkhuno araññaṁ phāsu iṭṭhaṁ sukhāvahanti attho.",
  "atk-s0508a26:109_0": "Yogī-pītikaranti yogīnaṁ bhāvanāya yuttappayuttānaṁ appasaddādibhāvena jhānavipassanādipītiṁ āvahanato yogī-pītikaraṁ.",
  "atk-s0508a26:109_1": "Visabhāgārammaṇābhāvena paṭisallānasāruppatāya rammaṁ.",
  "atk-s0508a26:109_2": "Mattakuñjarasevitanti mattavaravāraṇavicaritaṁ, imināpi brahāraññabhāvena janavivekaṁyeva dasseti.",
  "atk-s0508a26:109_3": "Atthavasīti idha atthoti samaṇadhammo adhippeto.",
  "atk-s0508a26:109_4": "‘‘Kathaṁ nu kho so me bhaveyyā’’ti tassa vasaṁ gato.",
  "atk-s0508a26:110_0": "Supupphiteti suṭṭhu pupphite.",
  "atk-s0508a26:110_1": "Sītavaneti chāyūdakasampattiyā sīte vane.",
  "atk-s0508a26:110_2": "Ubhayenapi tassa ramaṇīyataṁyeva vibhāveti.",
  "atk-s0508a26:110_3": "Girikandareti girīnaṁ abbhantare kandare.",
  "atk-s0508a26:110_4": "Kanti hi udakaṁ, tena dāritaṁ ninnaṭṭhānaṁ kandaraṁ nāma.",
  "atk-s0508a26:110_5": "Tādise sītale girikandare ghammaparitāpaṁ vinodetvā attano gattāni parisiñcitvā nhāyitvā caṅkamissāmi ekakoti katthaci anāyattavuttitaṁ dasseti.",
  "atk-s0508a26:111_0": "Ekākiyoti ekākī asahāyo.",
  "atk-s0508a26:111_1": "Adutiyoti taṇhāsaṅkhātadutiyābhāvena adutiyo.",
  "atk-s0508a26:111_2": "Taṇhā hi purisassa sabbadā avijahanaṭṭhena dutiyā nāma.",
  "atk-s0508a26:111_3": "Tenāha bhagavā – ‘‘taṇhādutiyo puriso, dīghamaddhāna saṁsara’’nti (itivu. 15, 105).",
  "atk-s0508a26:112_0": "Evaṁ me kattukāmassāti ‘‘handa eko gamissāmī’’tiādinā vuttavidhinā araññaṁ gantvā bhāvanābhiyogaṁ kattukāmassa me.",
  "atk-s0508a26:112_1": "Adhippāyo samijjhatūti ‘‘kadāhaṁ viharissāmi, katakicco anāsavo’’ti evaṁ pavatto manoratho ijjhatu siddhiṁ pāpuṇātu.",
  "atk-s0508a26:112_2": "Arahattappatti ca yasmā na āyācanamattena sijjhati, nāpi aññena sādhetabbā, tasmā āha ‘‘sādhayissāmahaṁyeva, nāñño aññassa kārako’’ti.",
  "atk-s0508a26:113_0": "Evaṁ uparājassa pabbajjāya daḷhanicchayataṁ ñatvā rājā asokārāmagamanīyaṁ maggaṁ alaṅkārāpetvā kumāraṁ sabbālaṅkāravibhūsitaṁ mahatiyā senāya mahaccarājānubhāvena vihāraṁ nesi.",
  "atk-s0508a26:113_1": "Kumāro padhānagharaṁ gantvā mahādhammarakkhitattherassa santike pabbaji, anekasatā manussā taṁ anupabbajiṁsu.",
  "atk-s0508a26:113_2": "Rañño bhāgineyyo saṅghamittāya sāmiko aggibrahmāpi tameva anupabbaji.",
  "atk-s0508a26:113_3": "So pabbajitvā haṭṭhatuṭṭho attanā kātabbaṁ pakāsento –",
  "atk-s0508a26:114_0": "543.",
  "atk-s0508a26:115_0": " ‘‘Esa bandhāmi sannāhaṁ, pavisissāmi kānanaṁ;",
  "atk-s0508a26:116_0": "Na tato nikkhamissāmi, appatto āsavakkhayaṁ.",
  "atk-s0508a26:117_0": "544.",
  "atk-s0508a26:118_0": " ‘‘Mālute upavāyante, sīte surabhigandhike;",
  "atk-s0508a26:119_0": "Avijjaṁ dālayissāmi, nisinno nagamuddhani.",
  "atk-s0508a26:120_0": "545.",
  "atk-s0508a26:121_0": " ‘‘Vane kusumasañchanne, pabbhāre nūna sītale;",
  "atk-s0508a26:122_0": "Vimuttisukhena sukhito, ramissāmi giribbaje’’ti. –",
  "atk-s0508a26:123_0": "Tisso gāthā abhāsi.",
  "atk-s0508a26:124_0": "Tattha esa bandhāmi sannāhanti esāhaṁ vīriyasaṅkhātaṁ sannāhaṁ bandhāmi, kāye ca jīvite ca nirapekkho vīriyasannāhena sannayhāmi.",
  "atk-s0508a26:124_1": "Idaṁ vuttaṁ hoti – yathā nāma sūro puriso paccatthike paccupaṭṭhite taṁ jetukāmo aññaṁ kiccaṁ pahāya kavacapaṭimuccanādinā yuddhāya sannayhati, yuddhabhūmiñca gantvā paccatthike ajetvā tato na nivattati, evamahampi kilesapaccatthike jetuṁ ādittampi sīsaṁ celañca ajjhupekkhitvā catubbidhasammappadhānavīriyasannāhaṁ sannayhāmi, kilese ajetvā kilesavijayayoggaṁ vivekaṭṭhānaṁ na vissajjemīti.",
  "atk-s0508a26:124_2": "Tena vuttaṁ ‘‘pavisissāmi kānanaṁ na tato nikkhamissāmi, appatto āsavakkhaya’’nti.",
  "atk-s0508a26:125_0": "‘‘Mālute upavāyante’’tiādinā araññaṭṭhānassa kammaṭṭhānabhāvanāyogyataṁ vadati, ramissāmi nūna giribbajeti yojanā.",
  "atk-s0508a26:125_1": "Pabbataparikkhepe abhiramissāmi maññeti anāgatatthaṁ parikappento vadati. Sesaṁ suviññeyyameva.",
  "atk-s0508a26:126_0": "Evaṁ vatvā thero araññaṁ pavisitvā samaṇadhammaṁ karonto upajjhāyena saddhiṁ kaliṅgaraṭṭhaṁ agamāsi.",
  "atk-s0508a26:126_1": "Tatthassa pāde cammikābādho uppajji, taṁ disvā eko vejjo ‘‘sappiṁ, bhante, pariyesatha, tikicchissāmi na’’nti āha.",
  "atk-s0508a26:126_2": "Thero sappipariyesanaṁ akatvā vipassanāya eva kammaṁ karoti, rogo vaḍḍhati, vejjo therassa tattha appossukkataṁ disvā sayameva sappiṁ pariyesitvā theraṁ arogaṁ akāsi.",
  "atk-s0508a26:126_3": "So arogo hutvā nacirasseva arahattaṁ pāpuṇi. Tena vuttaṁ apadāne (apa. thera 2.44.1-12) –",
  "atk-s0508a26:127_0": "‘‘Imamhi bhaddake kappe, brahmabandhu mahāyaso;",
  "atk-s0508a26:128_0": "Kassapo nāma gottena, uppajji vadataṁ varo.",
  "atk-s0508a26:129_0": "‘‘Nippapañco nirālambo, ākāsasamamānaso;",
  "atk-s0508a26:130_0": "Suññatābahulo tādī, animittarato vasī.",
  "atk-s0508a26:131_0": "‘‘Asaṅgacitto nikleso, asaṁsaṭṭho kule gaṇe;",
  "atk-s0508a26:132_0": "Mahākāruṇiko vīro, vinayopāyakovido.",
  "atk-s0508a26:133_0": "‘‘Uyyutto parakiccesu, vinayanto sadevake;",
  "atk-s0508a26:134_0": "Nibbānagamanaṁ maggaṁ, gatiṁ paṅkavisosanaṁ.",
  "atk-s0508a26:135_0": "‘‘Amataṁ paramassādaṁ, jarāmaccunivāraṇaṁ;",
  "atk-s0508a26:136_0": "Mahāparisamajjhe so, nisinno lokatārako.",
  "atk-s0508a26:137_0": "‘‘Karavīkaruto nātho, brahmaghoso tathāgato;",
  "atk-s0508a26:138_0": "Uddharanto mahāduggā, vippanaṭṭhe anāyake.",
  "atk-s0508a26:139_0": "‘‘Desento virajaṁ dhammaṁ, diṭṭho me lokanāyako;",
  "atk-s0508a26:140_0": "Tassa dhammaṁ suṇitvāna, pabbajiṁ anagāriyaṁ.",
  "atk-s0508a26:141_0": "‘‘Pabbajitvā tadāpāhaṁ, cintento jinasāsanaṁ;",
  "atk-s0508a26:142_0": "Ekakova vane ramme, vasiṁ saṁsaggapīḷito.",
  "atk-s0508a26:143_0": "‘‘Sakkāyavūpakāso me, hetubhūto mamābhavī;",
  "atk-s0508a26:144_0": "Manaso vūpakāsassa, saṁsaggabhayadassino.",
  "atk-s0508a26:145_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a26:146_0": "Arahattaṁ pana patvā there tattha viharante rājā koṭidhanapariccāgena bhojakagirivihāraṁ nāma kāretvā theraṁ tattha vāsesi.",
  "atk-s0508a26:146_1": "So tattha viharanto parinibbānakāle –",
  "atk-s0508a26:147_0": "546.",
  "atk-s0508a26:148_0": " ‘‘Sohaṁ paripuṇṇasaṅkappo, cando pannaraso yathā;",
  "atk-s0508a26:149_0": "Sabbāsavaparikkhīṇo, natthi dāni punabbhavo’’ti. –",
  "atk-s0508a26:150_0": "Osānagāthamāha. Sā uttānatthāva.",
  "atk-s0508a26:150_1": "Tadeva ca therassa aññābyākaraṇaṁ ahosīti.",
  "atk-s0508a26:151_0": "Ekavihāriyattheragāthāvaṇṇanā niṭṭhitā.",
  "atk-s0508a26:152_0": "3. Mahākappinattheragāthāvaṇṇanā",
  "atk-s0508a26:153_0": "Anāgataṁyo paṭikacca passatītiādikā āyasmato mahākappinattherassa gāthā. Kā uppatti?",
  "atk-s0508a26:153_1": "Ayaṁ kira padumuttarabuddhakāle haṁsavatīnagare kulaghare nibbattitvā viññutaṁ patto satthu santike dhammaṁ suṇanto satthāraṁ ekaṁ bhikkhuṁ bhikkhuovādakānaṁ aggaṭṭhāne ṭhapentaṁ disvā tajjaṁ adhikārakammaṁ katvā taṁ ṭhānantaraṁ patthesi.",
  "atk-s0508a26:154_0": "So tattha yāvajīvaṁ kusalaṁ katvā devamanussesu saṁsaranto kassapasammāsambuddhakāle bārāṇasiyaṁ kulagehe nibbattitvā viññutaṁ patto purisasahassagaṇajeṭṭhako hutvā gabbhasahassapaṭimaṇḍitaṁ mahantaṁ pariveṇaṁ kārāpesi.",
  "atk-s0508a26:154_1": "Te sabbepi janā yāvajīvaṁ kusalaṁ katvā taṁ upāsakaṁ jeṭṭhakaṁ katvā saputtadārā devaloke nibbattitvā ekaṁ buddhantaraṁ devamanussesu saṁsariṁsu.",
  "atk-s0508a26:154_2": "Tesu gaṇajeṭṭhako amhākaṁ satthu nibbattito puretarameva paccantadese kukkuṭanāmake nagare rājagehe nibbatti, tassa kappinoti nāmaṁ ahosi.",
  "atk-s0508a26:154_3": "Sesapurisā tasmiṁyeva nagare amaccakule nibbattiṁsu.",
  "atk-s0508a26:154_4": "Kappinakumāro pitu accayena chattaṁ ussāpetvā mahākappinarājā nāma jāto.",
  "atk-s0508a26:154_5": "So sutavittakatāya pātova catūhi dvārehi sīghaṁ dūte pesesi – ‘‘yattha bahussute passatha, tato nivattitvā mayhaṁ ārocethā’’ti.",
  "atk-s0508a26:155_0": "Tena ca samayena amhākaṁ satthā loke uppajjitvā sāvatthiṁ upanissāya viharati.",
  "atk-s0508a26:155_1": "Tasmiṁ kāle sāvatthivāsino vāṇijā sāvatthiyaṁ uṭṭhānakabhaṇḍaṁ gahetvā taṁ nagaraṁ gantvā bhaṇḍaṁ paṭisāmetvā ‘‘rājānaṁ passissāmā’’ti paṇṇākārahatthā rañño ārocāpesuṁ.",
  "atk-s0508a26:155_2": "Te rājā pakkosāpetvā niyyāditapaṇṇākāre vanditvā ṭhite ‘‘kuto āgatatthā’’ti pucchi. ‘‘Sāvatthito, devā’’ti.",
  "atk-s0508a26:155_3": "‘‘Kacci vo raṭṭhaṁ subhikkhaṁ, dhammiko rājā’’ti? ‘‘Āma, devā’’ti.",
  "atk-s0508a26:155_4": "‘‘Kīdiso dhammo tumhākaṁ dese idāni pavattatī’’ti?",
  "atk-s0508a26:155_5": "‘‘Taṁ, deva, na sakkā ucchiṭṭhamukhehi kathetu’’nti.",
  "atk-s0508a26:155_6": "Rājā suvaṇṇabhiṅgārena udakaṁ dāpesi.",
  "atk-s0508a26:155_7": "Te mukhaṁ vikkhāletvā dasabalābhimukhā añjaliṁ paggahetvā, ‘‘deva, amhākaṁ dese buddharatanaṁ nāma uppanna’’nti āhaṁsu.",
  "atk-s0508a26:155_8": "Rañño ‘‘buddho’’ti vacane sutamatteyeva sakalasarīraṁ pharamānā pīti uppajji.",
  "atk-s0508a26:155_9": "Tato ‘‘buddhoti, tātā, vadethā’’ti āha. ‘‘Buddhoti, deva, vadāmā’’ti.",
  "atk-s0508a26:155_10": "Evaṁ tikkhattuṁ vadāpetvā ‘‘buddhoti padaṁ aparimāṇa’’nti tasmiṁyeva pade pasanno satasahassaṁ datvā ‘‘aparaṁ vadethā’’ti pucchi.",
  "atk-s0508a26:155_11": "‘‘Deva, loke dhammaratanaṁ nāma uppanna’’nti.",
  "atk-s0508a26:155_12": "Tampi sutvā tatheva satasahassaṁ datvā ‘‘aparaṁ vadethā’’ti pucchi.",
  "atk-s0508a26:155_13": "‘‘Deva, saṅgharatanaṁ nāma uppanna’’nti.",
  "atk-s0508a26:155_14": "Tampi sutvā tatheva satasahassaṁ datvā ‘‘buddhassa bhagavato santike pabbajissāmī’’ti tatova nikkhami. Amaccāpi tatheva nikkhamiṁsu.",
  "atk-s0508a26:155_15": "So amaccasahassena saddhiṁ gaṅgātīraṁ patvā ‘‘sace satthā sammāsambuddho, imesaṁ assānaṁ khuramattampi mā temetū’’ti saccādhiṭṭhānaṁ katvā udakapiṭṭheneva pūraṁ gaṅgānadiṁ atikkamitvā aparampi aḍḍhayojanavitthāraṁ nadiṁ tatheva atikkamitvā tatiyaṁ candabhāgaṁ nāma mahānadiṁ patvā tampi tāya eva saccakiriyāya atikkami.",
  "atk-s0508a26:156_0": "Satthāpi taṁdivasaṁ paccūsasamayaṁyeva mahākaruṇāsamāpattito vuṭṭhāya lokaṁ volokento ‘‘ajja mahākappino tiyojanasatikaṁ rajjaṁ pahāya amaccasahassaparivāro mama santike pabbajituṁ āgamissatī’’ti disvā ‘‘mayā tesaṁ paccuggamanaṁ kātuṁ yutta’’nti pātova sarīrapaṭijagganaṁ katvā bhikkhusaṅghaparivuto sāvatthiyaṁ piṇḍāya caritvā pacchābhattaṁ piṇḍapātapaṭikkanto sayameva ākāsena gantvā candabhāgāya nadiyā tīre tesaṁ uttaraṇatitthassābhimukhaṭṭhāne mahānigrodhamūle pallaṅkena nisinno chabbaṇṇabuddharasmiyo vissajjesi.",
  "atk-s0508a26:156_1": "Te tena titthena uttarantā buddharasmiyo ito cito ca vidhāvantiyo olokento bhagavantaṁ disvā ‘‘yaṁ satthāraṁ uddissa mayaṁ āgatā, addhā so eso’’ti dassaneneva niṭṭhaṁ gantvā diṭṭhaṭṭhānato paṭṭhāya onamitvā paramanipaccākāraṁ karontā bhagavantaṁ upasaṅkamiṁsu.",
  "atk-s0508a26:156_2": "Rājā bhagavato gopphakesu gahetvā satthāraṁ vanditvā ekamantaṁ nisīdi saddhiṁ amaccasahassena. Satthā tesaṁ dhammaṁ desesi.",
  "atk-s0508a26:156_3": "Desanāpariyosāne saddhiṁ parisāya arahatte patiṭṭhāsi. Tena vuttaṁ apadāne (apa. thera 2.54.66-107) –",
  "atk-s0508a26:157_0": "‘‘Padumuttaro nāma jino, sabbadhammāna pāragū;",
  "atk-s0508a26:158_0": "Udito ajaṭākāse, ravīva saradambare.",
  "atk-s0508a26:159_0": "‘‘Vacanābhāya bodheti, veneyyapadumāni so;",
  "atk-s0508a26:160_0": "Kilesapaṅkaṁ soseti, matiraṁsīhi nāyako.",
  "atk-s0508a26:161_0": "‘‘Titthiyānaṁ yase hanti, khajjotābhā yathā ravi;",
  "atk-s0508a26:162_0": "Saccatthābhaṁ pakāseti, ratanaṁva divākaro.",
  "atk-s0508a26:163_0": "‘‘Guṇānaṁ āyatibhūto, ratanānaṁva sāgaro;",
  "atk-s0508a26:164_0": "Pajjunnoriva bhūtāni, dhammameghena vassati.",
  "atk-s0508a26:165_0": "‘‘Akkhadasso tadā āsiṁ, nagare haṁsasavhaye;",
  "atk-s0508a26:166_0": "Upecca dhammamassosiṁ, jalajuttamanāmino.",
  "atk-s0508a26:167_0": "‘‘Ovādakassa bhikkhūnaṁ, sāvakassa katāvino;",
  "atk-s0508a26:168_0": "Guṇaṁ pakāsayantassa, tappayantassa me manaṁ.",
  "atk-s0508a26:169_0": "‘‘Sutvā patīto sumano, nimantetvā tathāgataṁ;",
  "atk-s0508a26:170_0": "Sasissaṁ bhojayitvāna, taṁ ṭhānamabhipatthayiṁ.",
  "atk-s0508a26:171_0": "‘‘Tadā haṁsasamabhāgo, haṁsadundubhinissano;",
  "atk-s0508a26:172_0": "Passathetaṁ mahāmattaṁ, vinicchayavisāradaṁ.",
  "atk-s0508a26:173_0": "‘‘Patitaṁ pādamūle me, samuggatatanūruhaṁ;",
  "atk-s0508a26:174_0": "Jīmūtavaṇṇaṁ pīṇaṁsaṁ, pasannanayanānanaṁ.",
  "atk-s0508a26:175_0": "‘‘Parivārena mahatā, rājayuttaṁ mahāyasaṁ;",
  "atk-s0508a26:176_0": "Eso katāvino ṭhānaṁ, pattheti muditāsayo.",
  "atk-s0508a26:177_0": "‘‘Iminā paṇipātena, cāgena paṇidhīhi ca;",
  "atk-s0508a26:178_0": "Kappasatasahassāni, nupapajjati duggatiṁ.",
  "atk-s0508a26:179_0": "‘‘Devesu devasobhaggaṁ, manussesu mahantataṁ;",
  "atk-s0508a26:180_0": "Anubhotvāna sesena, nibbānaṁ pāpuṇissati.",
  "atk-s0508a26:181_0": "‘‘Satasahassito kappe, okkākakulasambhavo;",
  "atk-s0508a26:182_0": "Gotamo nāma gottena, satthā loke bhavissati.",
  "atk-s0508a26:183_0": "‘‘Tassa dhammesu dāyādo, oraso dhammanimmito;",
  "atk-s0508a26:184_0": "Kappino nāma nāmena, hessati satthu sāvako.",
  "atk-s0508a26:185_0": "‘‘Tatohaṁ sukataṁ kāraṁ, katvāna jinasāsane;",
  "atk-s0508a26:186_0": "Jahitvā mānusaṁ dehaṁ, tusitaṁ agamāsahaṁ.",
  "atk-s0508a26:187_0": "‘‘Devamānusarajjāni, sataso anusāsiya;",
  "atk-s0508a26:188_0": "Bārāṇasiyamāsanne, jāto keṇiyajātiyaṁ.",
  "atk-s0508a26:189_0": "‘‘Sahassaparivārena, sapajāpatiko ahaṁ;",
  "atk-s0508a26:190_0": "Pañcapaccekabuddhānaṁ, satāni samupaṭṭhahiṁ.",
  "atk-s0508a26:191_0": "‘‘Temāsaṁ bhojayitvāna, pacchādamha ticīvaraṁ;",
  "atk-s0508a26:192_0": "Tato cutā mayaṁ sabbe, ahumha tidasūpagā.",
  "atk-s0508a26:193_0": "‘‘Puno sabbe manussattaṁ, agamimha tato cutā;",
  "atk-s0508a26:194_0": "Kukkuṭamhi pure jātā, himavantassa passato.",
  "atk-s0508a26:195_0": "‘‘Kappino nāmahaṁ āsiṁ, rājaputto mahāyaso;",
  "atk-s0508a26:196_0": "Sesāmaccakule jātā, mameva parivārayuṁ.",
  "atk-s0508a26:197_0": "‘‘Mahārajjasukhaṁ patto, sabbakāmasamiddhimā;",
  "atk-s0508a26:198_0": "Vāṇijehi samakkhātaṁ, buddhuppādamahaṁ suṇiṁ.",
  "atk-s0508a26:199_0": "‘‘Buddho loke samuppanno, asamo ekapuggalo;",
  "atk-s0508a26:200_0": "So pakāseti saddhammaṁ, amataṁ sukhamuttamaṁ.",
  "atk-s0508a26:201_0": "‘‘Suyuttā tassa sissā ca, sumuttā ca anāsavā;",
  "atk-s0508a26:202_0": "Sutvā nesaṁ suvacanaṁ, sakkaritvāna vāṇije.",
  "atk-s0508a26:203_0": "‘‘Pahāya rajjaṁ sāmacco, nikkhamiṁ buddhamāmako;",
  "atk-s0508a26:204_0": "Nadiṁ disvā mahācandaṁ, pūritaṁ samatittikaṁ.",
  "atk-s0508a26:205_0": "‘‘Appatiṭṭhaṁ anālambaṁ, duttaraṁ sīghavāhiniṁ;",
  "atk-s0508a26:206_0": "Guṇaṁ saritvā buddhassa, sotthinā samatikkamiṁ.",
  "atk-s0508a26:207_0": "‘‘Bhavasotaṁ sace buddho, tiṇṇo lokantagū vidū;",
  "atk-s0508a26:208_0": "Etena saccavajjena, gamanaṁ me samijjhatu.",
  "atk-s0508a26:209_0": "‘‘Yadi santigamo maggo, mokkho caccantikaṁ sukhaṁ;",
  "atk-s0508a26:210_0": "Etena saccavajjena, gamanaṁ me samijjhatu.",
  "atk-s0508a26:211_0": "‘‘Saṅgho ce tiṇṇakantāro, puññakkhetto anuttaro;",
  "atk-s0508a26:212_0": "Etena saccavajjena, gamanaṁ me samijjhatu.",
  "atk-s0508a26:213_0": "‘‘Saha kate saccavare, maggā apagataṁ jalaṁ;",
  "atk-s0508a26:214_0": "Tato sukhena uttiṇṇo, nadītīre manorame.",
  "atk-s0508a26:215_0": "‘‘Nisinnaṁ addasaṁ buddhaṁ, udentaṁva pabhaṅkaraṁ;",
  "atk-s0508a26:216_0": "Jalantaṁ hemaselaṁva, dīparukkhaṁva jotitaṁ.",
  "atk-s0508a26:217_0": "‘‘Sasiṁva tārāsahitaṁ, sāvakehi purakkhataṁ;",
  "atk-s0508a26:218_0": "Vāsavaṁ viya vassantaṁ, desanājaladantaraṁ.",
  "atk-s0508a26:219_0": "‘‘Vanditvāna sahāmacco, ekamantamupāvisiṁ;",
  "atk-s0508a26:220_0": "Tato no āsayaṁ ñatvā, buddho dhammamadesayi.",
  "atk-s0508a26:221_0": "‘‘Sutvāna dhammaṁ vimalaṁ, avocumha mayaṁ jinaṁ;",
  "atk-s0508a26:222_0": "Pabbājehi mahāvīra, nibbindāmha mayaṁ bhave.",
  "atk-s0508a26:223_0": "‘‘Svakkhāto bhikkhave dhammo, dukkhantakaraṇāya vo;",
  "atk-s0508a26:224_0": "Caratha brahmacariyaṁ, iccāha munisattamo.",
  "atk-s0508a26:225_0": "‘‘Saha vācāya sabbepi, bhikkhuvesadharā mayaṁ;",
  "atk-s0508a26:226_0": "Ahumha upasampannā, sotāpannā ca sāsane.",
  "atk-s0508a26:227_0": "‘‘Tato jetavanaṁ gantvā, anusāsi vināyako;",
  "atk-s0508a26:228_0": "Anusiṭṭho jinenāhaṁ, arahattamapāpuṇiṁ.",
  "atk-s0508a26:229_0": "‘‘Tato bhikkhusahassāni, anusāsimahaṁ tadā;",
  "atk-s0508a26:230_0": "Mamānusāsanakarā, tepi āsuṁ anāsavā.",
  "atk-s0508a26:231_0": "‘‘Jino tasmiṁ guṇe tuṭṭho, etadagge ṭhapesi maṁ;",
  "atk-s0508a26:232_0": "Bhikkhuovādakānaggo, kappinoti mahājane.",
  "atk-s0508a26:233_0": "‘‘Satasahasse kataṁ kammaṁ, phalaṁ dassesi me idha;",
  "atk-s0508a26:234_0": "Pamutto saravegova, kilese jhāpayiṁ mama.",
  "atk-s0508a26:235_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a26:236_0": "Arahattaṁ patvā pana te sabbeva satthāraṁ pabbajjaṁ yāciṁsu.",
  "atk-s0508a26:236_1": "Satthā te ‘‘etha, bhikkhavo’’ti āha.",
  "atk-s0508a26:236_2": "Sā eva tesaṁ pabbajjā upasampadā ca ahosi.",
  "atk-s0508a26:236_3": "Satthā taṁ bhikkhusahassaṁ ādāya ākāsena jetavanaṁ agamāsi.",
  "atk-s0508a26:236_4": "Athekadivasaṁ bhagavā tassantevāsike bhikkhū āha – ‘‘kacci, bhikkhave, kappino bhikkhūnaṁ dhammaṁ desetī’’ti? ‘‘Na, bhagavā, deseti .",
  "atk-s0508a26:236_5": "Appossukko diṭṭhadhammasukhavihāramanuyutto viharati, ovādamattampi na detī’’ti.",
  "atk-s0508a26:236_6": "Satthā theraṁ pakkosāpetvā – ‘‘saccaṁ kira tvaṁ, kappina, antevāsikānaṁ ovādamattampi na desī’’ti? ‘‘Saccaṁ, bhagavā’’ti.",
  "atk-s0508a26:236_7": "‘‘Brāhmaṇa, mā evaṁ kari, ajja paṭṭhāya upagatānaṁ dhammaṁ desehī’’ti.",
  "atk-s0508a26:236_8": "‘‘Sādhu, bhante’’ti thero satthu vacanaṁ sirasā sampaṭicchitvā ekovādeneva samaṇasahassaṁ arahatte patiṭṭhāpesi.",
  "atk-s0508a26:236_9": "Tena naṁ satthā paṭipāṭiyā attano sāvake there ṭhānantare ṭhapento bhikkhuovādakānaṁ aggaṭṭhāne ṭhapesi.",
  "atk-s0508a26:236_10": "Athekadivasaṁ thero bhikkhuniyo ovadanto –",
  "atk-s0508a26:237_0": "547.",
  "atk-s0508a26:238_0": " ‘‘Anāgataṁ yo paṭikacca passati, hitañca atthaṁ ahitañca taṁ dvayaṁ;",
  "atk-s0508a26:239_0": "Viddesino tassa hitesino vā, randhaṁ na passanti samekkhamānā.",
  "atk-s0508a26:240_0": "548.",
  "atk-s0508a26:241_0": " ‘‘Ānāpānasatī yassa, paripuṇṇā subhāvitā;",
  "atk-s0508a26:242_0": "Anupubbaṁ paricitā, yathā buddhena desitā;",
  "atk-s0508a26:243_0": "Somaṁ lokaṁ pabhāseti, abbhā muttova candimā.",
  "atk-s0508a26:244_0": "549.",
  "atk-s0508a26:245_0": " ‘‘Odātaṁ vata me cittaṁ, appamāṇaṁ subhāvitaṁ;",
  "atk-s0508a26:246_0": "Nibbiddhaṁ paggahītañca, sabbā obhāsate disā.",
  "atk-s0508a26:247_0": "550.",
  "atk-s0508a26:248_0": " ‘‘Jīvate vāpi sappañño, api vittaparikkhayo;",
  "atk-s0508a26:249_0": "Paññāya ca alābhena, vittavāpi na jīvati.",
  "atk-s0508a26:250_0": "551.",
  "atk-s0508a26:251_0": " ‘‘Paññā sutavinicchinī, paññā kittisilokavaddhanī;",
  "atk-s0508a26:252_0": "Paññāsahito naro idha, api dukkhesu sukhāni vindati.",
  "atk-s0508a26:253_0": "552.",
  "atk-s0508a26:254_0": " ‘‘Nāyaṁ ajjatano dhammo, nacchero napi abbhuto;",
  "atk-s0508a26:255_0": "Yattha jāyetha mīyetha, tattha kiṁ viya abbhutaṁ.",
  "atk-s0508a26:256_0": "553.",
  "atk-s0508a26:257_0": " ‘‘Anantarañhi jātassa, jīvitā maraṇaṁ dhuvaṁ;",
  "atk-s0508a26:258_0": "Jātā jātā marantīdha, evaṁ dhammā hi pāṇino.",
  "atk-s0508a26:259_0": "554.",
  "atk-s0508a26:260_0": " ‘‘Na hetadatthāya matassa hoti, yaṁ jīvitatthaṁ paraporisānaṁ;",
  "atk-s0508a26:261_0": "Matamhi ruṇṇaṁ na yaso na lokyaṁ, na vaṇṇitaṁ samaṇabrāhmaṇehi.",
  "atk-s0508a26:262_0": "555.",
  "atk-s0508a26:263_0": " ‘‘Cakkhuṁ sarīraṁ upahanti tena, nihīyati vaṇṇabalaṁ matī ca;",
  "atk-s0508a26:264_0": "Ānandino tassa disā bhavanti, hitesino nāssa sukhī bhavanti.",
  "atk-s0508a26:265_0": "556.",
  "atk-s0508a26:266_0": " ‘‘Tasmā hi iccheyya kule vasante, medhāvino ceva bahussute ca;",
  "atk-s0508a26:267_0": "Yesañhi paññāvibhavena kiccaṁ, taranti nāvāya nadiṁva puṇṇa’’nti. –",
  "atk-s0508a26:268_0": "Imā gāthā abhāsi.",
  "atk-s0508a26:269_0": "Tattha anāgatanti na āgataṁ, avindanti, attho. Paṭikaccāti putetaraṁyeva. Passatīti oloketi. Atthanti kiccaṁ. Taṁ dvayanti hitāhitaṁ. Viddesinoti amittā. Hitesinoti mittā. Randhanti chiddaṁ. Samekkhamānāti gavesantā.",
  "atk-s0508a26:269_1": "Idaṁ vuttaṁ hoti – yo puggalo attano hitāvahaṁ ahitāvahaṁ tadubhayañca atthaṁ kiccaṁ anāgataṁ asampattaṁ puretaraṁyeva paññācakkhunā ahaṁ viya passati vīmaṁsati vicāreti, tassa amittā vā ahitajjhāsayena mittā vā hitajjhāsayena randhaṁ gavesantā na passanti, tādiso paññavā puggalo acchiddavutti, tasmā tumhehi tathārūpehi bhavitabbanti.",
  "atk-s0508a26:270_0": "Idāni ānāpānasatibhāvanāya guṇaṁ dassento tattha tāni yojetuṁ ‘‘ānāpānasatī yassā’’ti dutiyaṁ gāthamāha. Tattha ānanti assāso. Apānanti passāso.",
  "atk-s0508a26:270_1": "Assāsapassāsanimittārammaṇā sati ānāpānasati.",
  "atk-s0508a26:270_2": "Satisīsena cettha taṁsampayuttasamādhibhāvanā adhippetā. Yassāti, yassa yogino.",
  "atk-s0508a26:270_3": "Paripuṇṇā subhāvitāti catunnaṁ satipaṭṭhānānaṁ soḷasannañca ākārānaṁ pāripūriyā sabbaso puṇṇā sattannaṁ bojjhaṅgānaṁ vijjāvimuttīnañca pāripūriyā suṭṭhu bhāvitā vaḍḍhitā.",
  "atk-s0508a26:270_4": "Anupubbaṁ paricitā, yathā buddhena desitāti ‘‘so satova assasatī’’tiādinā (dī. ni. 2.374; ma. ni.",
  "atk-s0508a26:270_5": "1.107) yathā bhagavatā desitā, tathā anupubbaṁ anukkamena paricitā āsevitā bhāvitā.",
  "atk-s0508a26:270_6": "Somaṁ lokaṁ pabhāseti, abbhā muttova candimāti so yogāvacaro yathā abbhādiupakkilesā vimutto cando candālokena imaṁ okāsalokaṁ pabhāseti, evaṁ avijjādiupakkilesavimutto ñāṇālokena attasantānapatitaṁ parasantānapatitañca saṅkhāralokaṁ pabhāseti pakāseti.",
  "atk-s0508a26:270_7": "Tasmā tumhehi ānāpānasatibhāvanā bhāvetabbāti adhippāyo.",
  "atk-s0508a26:271_0": "Idāni attānaṁ nidassanaṁ katvā bhāvanābhiyogassa saphalataṁ dassento ‘‘odātaṁ vata me citta’’nti tatiyaṁ gāthamāha.",
  "atk-s0508a26:271_1": "Tassattho – nīvaraṇamalavigamato odātaṁ suddhaṁ vata mama cittaṁ.",
  "atk-s0508a26:271_2": "Yathā pamāṇakarā rāgādayo pahīnā, appamāṇañca nibbānaṁ paccakkhaṁ kataṁ ahosi, tathā bhāvitattā appamāṇaṁ subhāvitaṁ, tato eva catusaccaṁ nibbiddhaṁ paṭivijjhitaṁ, sakalasaṁkilesapakkhato paggahitañca hutvā dukkhādikā pubbantādikā ca disā obhāsate tattha vitiṇṇakaṅkhattā sabbadhammesu vigatasammohattā ca.",
  "atk-s0508a26:271_3": "Tasmā tumhehipi evaṁ cittaṁ bhāvetabbanti dasseti.",
  "atk-s0508a26:272_0": "Yathā bhāvanāmayā paññā cittamalavisodhanādinā purisassa bahupakārā, evaṁ itarāpīti dassento ‘‘jīvate vāpi sappañño’’ti catutthagāthamāha.",
  "atk-s0508a26:272_1": "Tassattho – parikkhīṇadhanopi sappaññajātiko itarītarasantosena santuṭṭho anavajjāya jīvikāya jīvatiyeva.",
  "atk-s0508a26:272_2": "Tassa hi jīvitaṁ jīvitaṁ nāma.",
  "atk-s0508a26:272_3": "Tenāha bhagavā – ‘‘paññājīviṁ jīvitamāhu seṭṭha’’nti (saṁ. ni. 1.73, 246; su. ni. 184).",
  "atk-s0508a26:272_4": "Dummedhapuggalo pana paññāya alābhena diṭṭhadhammikaṁ samparāyikañca atthaṁ virādhento vittavāpi na jīvati, garahādippattiyā jīvanto nāma na tassa hoti, anupāyaññutāya vā yathādhigataṁ dhanaṁ nāsento jīvitampi sandhāretuṁ na sakkotiyeva, tasmā pārihāriyapaññāpi tumhehi appamattehi sampādetabbāti adhippāyo.",
  "atk-s0508a26:273_0": "Idāni paññāya ānisaṁse dassetuṁ ‘‘paññā sutavinicchinī’’ti pañcamaṁ gāthamāha.",
  "atk-s0508a26:273_1": "Tattha paññā sutavinicchinīti paññā nāmesā sutassa vinicchayinī, yathāsute sotapathamāgate atthe ‘‘ayaṁ akusalo, ayaṁ kusalo, ayaṁ sāvajjo, ayaṁ anavajjo’’tiādinā vinicchayajananī.",
  "atk-s0508a26:273_2": "Kittisilokavaddhanīti kittiyā sammukhā pasaṁsāya silokassa patthaṭayasabhāvassa vaddhanī, paññavatoyeva hi kittiādayo viññūnaṁ pāsaṁsabhāvato.",
  "atk-s0508a26:273_3": "Paññāsahitoti pārihāriyapaññāya, vipassanāpaññāya ca yutto.",
  "atk-s0508a26:273_4": "Api dukkhesu sukhāni vindatīti ekantadukkhasabhāvesu khandhāyatanādīsu sammāpaṭipattiyā yathābhūtasabhāvāvabodhena nirāmisānipi sukhāni paṭilabhati.",
  "atk-s0508a26:274_0": "Idāni tāsaṁ bhikkhunīnaṁ aniccatāpaṭisaṁyuttaṁ dhīrabhāvāvahaṁ dhammaṁ kathento ‘‘nāyaṁ ajjatano dhammo’’tiādinā sesagāthā abhāsi.",
  "atk-s0508a26:274_1": "Tatrāyaṁ saṅkhepattho – yvāyaṁ sattānaṁ jāyanamīyanasabhāvo, ayaṁ dhammo ajjatano adhunāgato na hoti, abhiṇhapavattikatāya na acchariyo, abbhutapubbatābhāvato nāpi abbhuto.",
  "atk-s0508a26:274_2": "Tasmā yattha jāyetha mīyetha, yasmiṁ loke satto jāyeyya, so ekaṁsena mīyetha, tattha kiṁ viya? Kiṁ nāma abbhutaṁ siyā?",
  "atk-s0508a26:274_3": "Sabhāvikattā maraṇassa – na hi khaṇikamaraṇassa kiñci kāraṇaṁ atthi.",
  "atk-s0508a26:274_4": "Yato anantarañhi jātassa, jīvitā maraṇaṁ dhuvaṁ jātassa jātisamanantaraṁ jīvitato maraṇaṁ ekantikaṁ uppannānaṁ khandhānaṁ ekaṁsena bhijjanato.",
  "atk-s0508a26:274_5": "Yo panettha jīvatīti lokavohāro, so tadupādānassa anekapaccayāyattatāya anekantiko, yasmā etadevaṁ, tasmā jātā marantīdha, evaṁdhammā hi pāṇinoti ayaṁ sattānaṁ pakati, yadidaṁ jātānaṁ maraṇanti jātiyā maraṇānubandhanataṁ āha.",
  "atk-s0508a26:275_0": "Idāni yasmā tāsu bhikkhunīsu kāci sokabandhitacittāpi atthi, tasmā tāsaṁ sokavinodanaṁ kātuṁ ‘‘na hetadatthāyātiādi vuttaṁ.",
  "atk-s0508a26:275_1": "Tattha na hetadatthāya matassa hotīti yaṁ matassa jīvitatthaṁ jīvitanimittaṁ paraporisānaṁ parapuggalānaṁ ruṇṇaṁ, etaṁ tassa matassa sattassa jīvitatthaṁ tāva tiṭṭhatu, kassacipi atthāya na hoti, ye pana rudanti, tesampi matamhi matapuggalanimittaṁ ruṇṇaṁ, na yaso na lokyaṁ yasāvahaṁ visuddhāvahañca na hoti .",
  "atk-s0508a26:275_2": "Na vaṇṇitaṁ samaṇabrāhmaṇehīti viññuppasaṭṭhampi na hoti, atha kho viññugarahitamevāti attho.",
  "atk-s0508a26:276_0": "Na kevalameteva ye rudato ādīnavā, atha kho imepīti dassento ‘‘cakkhuṁ sarīraṁ upahantī’’ti gāthaṁ vatvā tato paraṁ sokādianatthapaṭibāhanatthaṁ kalyāṇamittapayirupāsanāyaṁ tā niyojento ‘‘tasmā’’tiādinā osānagāthamāha.",
  "atk-s0508a26:276_1": "Tattha tasmāti yasmā ruṇṇaṁ rudantassa puggalassa cakkhuṁ sarīrañca upahanti vibādhati, tena ruṇṇena vaṇṇo balaṁ mati ca nihīyati parihāyati, tassa rudantassa puggalassa disā sapattā ānandino pamodavanto pītivanto bhavanti.",
  "atk-s0508a26:276_2": "Hitesino mittā dukkhī dukkhitā bhavanti tasmā dhammojapaññāya samannāgatattā medhāvino diṭṭhadhammikādiatthasannissitassa bāhusaccassa pāripūriyā bahussute, attano kule vasante iccheyya pāṭikaṅkheyya kulūpake kareyya.",
  "atk-s0508a26:276_3": "Yesanti yesaṁ medhāvīnaṁ bahussutānaṁ paṇḍitānaṁ paññāvibhavena paññābalena yathā mahoghassa puṇṇaṁ nadiṁ nāvāya taranti, evaṁ kulaputtā attano atthakiccaṁ taranti pāraṁ pāpuṇanti.",
  "atk-s0508a26:276_4": "Te iccheyya kule vasanteti yojanā.",
  "atk-s0508a26:277_0": "Evaṁ thero tāsaṁ bhikkhunīnaṁ dhammaṁ kathetvā vissajjesi.",
  "atk-s0508a26:277_1": "Tā therassa ovāde ṭhatvā sokaṁ vinodetvā yoniso paṭipajjantiyo sadatthaṁ paripūresuṁ.",
  "atk-s0508a26:278_0": "Mahākappinattheragāthāvaṇṇanā niṭṭhitā.",
  "atk-s0508a26:279_0": "4. Cūḷapanthakattheragāthāvaṇṇanā",
  "atk-s0508a26:280_0": "Dandhāmayhaṁ gatītiādikā āyasmato cūḷapanthakattherassa gāthā. Kā uppatti?",
  "atk-s0508a26:280_1": "Yadettha aṭṭhuppattivasena vattabbaṁ, taṁ aṭṭhakanipāte mahāpanthakavatthusmiṁ (theragā. aṭṭha.",
  "atk-s0508a26:280_2": "2.mahāpanthakattheragāthāvaṇṇanā) vuttameva.",
  "atk-s0508a26:280_3": "Ayaṁ pana viseso – mahāpanthakatthero arahattaṁ patvā aggaphalasukhena vītināmento cintesi – ‘‘kathaṁ nu kho sakkā cūḷapanthakampi imasmiṁ sukhe patiṭṭhapetu’’nti?",
  "atk-s0508a26:280_4": "So attano ayyakaṁ dhanaseṭṭhiṁ upasaṅkamitvā āha – ‘‘sace, mahāseṭṭhi, anujānātha , ahaṁ cūḷapanthakaṁ pabbājeyya’’nti. ‘‘Pabbājetha, bhante’’ti. Thero taṁ pabbājesi.",
  "atk-s0508a26:280_5": "So dasasu sīlesu patiṭṭhito bhātu santike –",
  "atk-s0508a26:281_0": "‘‘Padumaṁ yathā kokanadaṁ sugandhaṁ, pāto siyā phullamavītagandhaṁ;",
  "atk-s0508a26:282_0": "Aṅgīrasaṁ passa virocamānaṁ, tapantamādiccamivantalikkhe’’ti. (saṁ. ni. 1.123; a. ni. 5.195) –",
  "atk-s0508a26:283_0": "Gāthaṁ uggaṇhanto catūhi māsehi gahetuṁ nāsakkhi, gahitagahitaṁ padaṁ hadaye na tiṭṭhati.",
  "atk-s0508a26:283_1": "Atha naṁ mahāpanthako āha – ‘‘panthaka, tvaṁ imasmiṁ sāsane abhabbo, catūhi māsehi ekagāthampi gahetuṁ na sakkosi.",
  "atk-s0508a26:283_2": "Pabbajitakiccaṁ pana tvaṁ kathaṁ matthakaṁ pāpessasi? Nikkhama ito’’ti.",
  "atk-s0508a26:283_3": "So therena paṇāmito dvārakoṭṭhakasamīpe rodamāno aṭṭhāsi.",
  "atk-s0508a26:284_0": "Tena ca samayena satthā jīvakambavane viharati.",
  "atk-s0508a26:284_1": "Atha jīvako purisaṁ pesesi, ‘‘pañcahi bhikkhusatehi saddhiṁ satthāraṁ nimantehī’’ti.",
  "atk-s0508a26:284_2": "Tena ca samayena āyasmā mahāpanthako bhattuddesako hoti.",
  "atk-s0508a26:284_3": "So ‘‘pañcannaṁ bhikkhusatānaṁ bhikkhaṁ paṭicchatha, bhante’’ti vutto ‘‘cūḷapanthakaṁ ṭhapetvā sesānaṁ paṭicchāmī’’ti āha.",
  "atk-s0508a26:284_4": "Taṁ sutvā cūḷapanthako bhiyyosomattāya domanassappatto ahosi.",
  "atk-s0508a26:284_5": "Satthā tassa cittakkhedaṁ ñatvā, ‘‘cūḷapanthako mayā katena upāyena bujjhissatī’’ti tassa avidūre ṭhāne attānaṁ dassetvā ‘‘kiṁ, panthaka, rodasī’’ti pucchi.",
  "atk-s0508a26:284_6": "‘‘Bhātā maṁ, bhante, paṇāmetī’’ti āha.",
  "atk-s0508a26:284_7": "‘‘Panthaka, mā cintayi, mama sāsane tuyhaṁ pabbajjā, ehi, imaṁ gahetvā ‘rajoharaṇaṁ, rajoharaṇa’nti manasi karohī’’ti iddhiyā suddhaṁ coḷakkhaṇḍaṁ abhisaṅkharitvā adāsi.",
  "atk-s0508a26:284_8": "So satthārā dinnaṁ coḷakkhaṇḍaṁ ‘‘rajoharaṇaṁ, rajoharaṇa’’nti hatthena parimajjanto nisīdi.",
  "atk-s0508a26:284_9": "Tassa taṁ parimajjantassa kiliṭṭhadhātukaṁ jātaṁ, puna parimajjantassa ukkhaliparipuñchanasadisaṁ jātaṁ.",
  "atk-s0508a26:284_10": "So ñāṇassa paripakkattā evaṁ cintesi – ‘‘idaṁ coḷakkhaṇḍaṁ pakatiyā parisuddhaṁ, imaṁ upādiṇṇakasarīraṁ nissāya kiliṭṭhaṁ aññathā jātaṁ, tasmā aniccaṁ yathāpetaṁ, evaṁ cittampī’’ti khayavayaṁ paṭṭhapetvā tasmiṁyeva nimitte jhānāni nibbattetvā jhānapādakaṁ vipassanaṁ paṭṭhapetvā saha paṭisambhidāhi arahattaṁ pāpuṇi. Tena vuttaṁ apadāne (apa. thera 1.2.35-54) –",
  "atk-s0508a26:285_0": "‘‘Padumuttaro nāma jino, āhutīnaṁ paṭiggaho;",
  "atk-s0508a26:286_0": "Gaṇamhā vūpakaṭṭho so, himavante vasī tadā.",
  "atk-s0508a26:287_0": "‘‘Ahampi himavantamhi, vasāmi assame tadā;",
  "atk-s0508a26:288_0": "Acirāgataṁ mahāvīraṁ, upesiṁ lokanāyakaṁ.",
  "atk-s0508a26:289_0": "‘‘Pupphacchattaṁ gahetvāna, upagacchiṁ narāsabhaṁ;",
  "atk-s0508a26:290_0": "Samādhiṁ samāpajjantaṁ, antarāyamakāsahaṁ.",
  "atk-s0508a26:291_0": "‘‘Ubho hatthehi paggayha, pupphacchattaṁ adāsahaṁ;",
  "atk-s0508a26:292_0": "Paṭiggahesi bhagavā, padumuttaro mahāmuni.",
  "atk-s0508a26:293_0": "‘‘Sabbe devā attamanā, himavantaṁ upenti te;",
  "atk-s0508a26:294_0": "Sādhukāraṁ pavattesuṁ, anumodissati cakkhumā.",
  "atk-s0508a26:295_0": "‘‘Idaṁ vatvāna te devā, upagacchuṁ naruttamaṁ;",
  "atk-s0508a26:296_0": "Ākāse dhārayantassa, padumacchattamuttamaṁ.",
  "atk-s0508a26:297_0": "‘‘Satapattachattaṁ paggayha, adāsi tāpaso mama;",
  "atk-s0508a26:298_0": "Tamahaṁ kittayissāmi, suṇātha mama bhāsato.",
  "atk-s0508a26:299_0": "‘‘Pañcavīsatikappāni, devarajjaṁ karissati;",
  "atk-s0508a26:300_0": "Catuttiṁsatikkhattuñca, cakkavattī bhavissati.",
  "atk-s0508a26:301_0": "‘‘Yaṁ yaṁ yoniṁ saṁsarati, devattaṁ atha mānusaṁ;",
  "atk-s0508a26:302_0": "Abbhokāse patiṭṭhantaṁ, padumaṁ dhārayissati.",
  "atk-s0508a26:303_0": "‘‘Kappasatasahassamhi , okkākakulasambhavo;",
  "atk-s0508a26:304_0": "Gotamo nāma gottena, satthā loke bhavissati.",
  "atk-s0508a26:305_0": "‘‘Pakāsite pāvacane, manussattaṁ labhissati;",
  "atk-s0508a26:306_0": "Manomayamhi kāyamhi, uttamo so bhavissati.",
  "atk-s0508a26:307_0": "‘‘Dve bhātaro bhavissanti, ubhopi panthakavhayā;",
  "atk-s0508a26:308_0": "Anubhotvā uttamatthaṁ, jotayissanti sāsanaṁ.",
  "atk-s0508a26:309_0": "‘‘Sohaṁ aṭṭhārasavasso, pabbajiṁ anagāriyaṁ;",
  "atk-s0508a26:310_0": "Visesāhaṁ na vindāmi, sakyaputtassa sāsane.",
  "atk-s0508a26:311_0": "‘‘Dandhā mayhaṁ gatī āsi, paribhūto pure ahuṁ;",
  "atk-s0508a26:312_0": "Bhātā ca maṁ paṇāmesi, gaccha dāni sakaṁ gharaṁ.",
  "atk-s0508a26:313_0": "‘‘Sohaṁ paṇāmito santo, saṅghārāmassa koṭṭhake;",
  "atk-s0508a26:314_0": "Dummano tattha aṭṭhāsiṁ, sāmaññasmiṁ apekkhavā.",
  "atk-s0508a26:315_0": "‘‘Bhagavā tattha āgacchi, sīsaṁ mayhaṁ parāmasi;",
  "atk-s0508a26:316_0": "Bāhāya maṁ gahetvāna, saṅghārāmaṁ pavesayi.",
  "atk-s0508a26:317_0": "‘‘Anukampāya me satthā, adāsi pādapuñchaniṁ;",
  "atk-s0508a26:318_0": "Evaṁ suddhaṁ adhiṭṭhehi, ekamantamadhiṭṭhahaṁ.",
  "atk-s0508a26:319_0": "‘‘Hatthehi tamahaṁ gayha, sariṁ kokanadaṁ ahaṁ;",
  "atk-s0508a26:320_0": "Tattha cittaṁ vimucci me, arahattaṁ apāpuṇiṁ.",
  "atk-s0508a26:321_0": "‘‘Manomayesu kāyesu, sabbattha pāramiṁ gato;",
  "atk-s0508a26:322_0": "Sabbāsave pariññāya, viharāmi anāsavo.",
  "atk-s0508a26:323_0": "‘‘Paṭisambhidā catasso…pe… kataṁ buddhassa sāsana’’nti.",
  "atk-s0508a26:324_0": "Arahattamaggenevassa tepiṭakaṁ pañcābhiññā ca āgamiṁsu.",
  "atk-s0508a26:324_1": "Satthā ekena ūnehi pañcahi bhikkhusatehi saddhiṁ gantvā jīvakassa nivesane paññatte āsane nisīdi.",
  "atk-s0508a26:324_2": "Cūḷapanthako pana attano bhikkhāya appaṭicchitattā eva na gato.",
  "atk-s0508a26:324_3": "Jīvako yāguṁ dātuṁ ārabhi, satthā pattaṁ hatthena pidahi.",
  "atk-s0508a26:324_4": "‘‘Kasmā, bhante, na gaṇhathā’’ti vutte – ‘‘vihāre eko bhikkhu atthi, jīvakā’’ti.",
  "atk-s0508a26:324_5": "So purisaṁ pahiṇi, ‘‘gaccha, bhaṇe, vihāre nisinnaṁ ayyaṁ gahetvā ehī’’ti.",
  "atk-s0508a26:324_6": "Cūḷapanthakattheropi rūpena kiriyāya ca ekampi ekena asadisaṁ bhikkhusahassaṁ nimminitvā nisīdi.",
  "atk-s0508a26:324_7": "So puriso vihāre bhikkhūnaṁ bahubhāvaṁ disvā gantvā jīvakassa kathesi – ‘‘imasmā bhikkhusaṅghā vihāre bhikkhusaṅgho bahutaro, pakkositabbaṁ ayyaṁ na jānāmī’’ti.",
  "atk-s0508a26:324_8": "Jīvako satthāraṁ paṭipucchi – ‘‘konāmo, bhante, vihāre nisinno bhikkhū’’ti?",
  "atk-s0508a26:324_9": "‘‘Cūḷapanthako nāma, jīvakā’’ti.",
  "atk-s0508a26:324_10": "‘‘Gaccha , bhaṇe, ‘cūḷapanthako nāma kataro’ti pucchitvā taṁ ānehī’’ti.",
  "atk-s0508a26:324_11": "So vihāraṁ gantvā ‘‘cūḷapanthako nāma kataro, bhante’’ti pucchi.",
  "atk-s0508a26:324_12": "‘‘Ahaṁ cūḷapanthako’’,‘‘ahaṁ cūḷapanthako’’ti ekapahāreneva bhikkhusahassampi kathesi.",
  "atk-s0508a26:324_13": "So punāgantvā taṁ pavattiṁ jīvakassa ārocesi.",
  "atk-s0508a26:324_14": "Jīvako paṭividdhasaccattā ‘‘iddhimā maññe, ayyo’’ti nayato ñatvā ‘‘gaccha, bhaṇe, paṭhamaṁ kathanakamayyameva ‘tumhe satthā pakkosatī’ti vatvā cīvarakaṇṇe gaṇhā’’ti āha.",
  "atk-s0508a26:324_15": "So vihāraṁ gantvā tathā akāsi, tāvadeva nimmitabhikkhū antaradhāyiṁsu. So theraṁ gahetvā agamāsi.",
  "atk-s0508a26:325_0": "Satthā tasmiṁ khaṇe yāguñca khajjakādibhedañca paṭiggaṇhi.",
  "atk-s0508a26:325_1": "Dasabale bhattakiccaṁ katvā vihāraṁ gate dhammasabhāyaṁ kathā udapādi – ‘‘aho buddhānaṁ ānubhāvo, yatra hi nāma cattāro māse ekagāthaṁ gahetuṁ asakkontampi lahukena khaṇeneva evaṁ mahiddhikaṁ akaṁsū’’ti.",
  "atk-s0508a26:325_2": "Satthā tesaṁ bhikkhūnaṁ kathāsallāpaṁ sutvā āgantvā buddhāsane nisajja, ‘‘kiṁ vadetha, bhikkhave’’ti pucchitvā, ‘‘imaṁ nāma, bhante’’ti vutte, ‘‘bhikkhave, cūḷapanthakena idāni mayhaṁ ovāde ṭhatvā lokuttaradāyajjaṁ laddhaṁ, pubbe pana lokiyadāyajja’’nti vatvā tehi yācito cūḷaseṭṭhijātakaṁ (jā. 1.1.4) kathesi.",
  "atk-s0508a26:325_3": "Aparabhāge taṁ satthā ariyagaṇaparivuto dhammāsane nisinno manomayaṁ kāyaṁ abhinimminantānaṁ bhikkhūnaṁ cetovivaṭṭakusalānañca aggaṭṭhāne ṭhapesi.",
  "atk-s0508a26:325_4": "So aparena samayena bhikkhūhi ‘‘tathā dandhadhātukena kathaṁ tayā saccāni paṭividdhānī’’ti puṭṭho bhātu paṇāmanato paṭṭhāya attano paṭipattiṁ pakāsento –",
  "atk-s0508a26:326_0": "557.",
  "atk-s0508a26:327_0": " ‘‘Dandhā mayhaṁ gatī āsi, paribhūto pure ahaṁ;",
  "atk-s0508a26:328_0": "Bhātā ca maṁ paṇāmesi, gaccha dāni tuvaṁ gharaṁ.",
  "atk-s0508a26:329_0": "558.",
  "atk-s0508a26:330_0": " ‘‘Sohaṁ paṇāmito santo, saṅghārāmassa koṭṭhake;",
  "atk-s0508a26:331_0": "Dummano tattha aṭṭhāsiṁ, sāsanasmiṁ apekkhavā.",
  "atk-s0508a26:332_0": "559.",
  "atk-s0508a26:333_0": " ‘‘Bhagavā tattha āgacchi, sīsaṁ mayhaṁ parāmasi;",
  "atk-s0508a26:334_0": "Bāhāya maṁ gahetvāna, saṅghārāmaṁ pavesayi.",
  "atk-s0508a26:335_0": "560.",
  "atk-s0508a26:336_0": " ‘‘Anukampāya me satthā, pādāsi pādapuñchaniṁ;",
  "atk-s0508a26:337_0": "Etaṁ suddhaṁ adhiṭṭhehi, ekamantaṁ svadhiṭṭhitaṁ.",
  "atk-s0508a26:338_0": "561.",
  "atk-s0508a26:339_0": " ‘‘Tassāhaṁ vacanaṁ sutvā, vihāsiṁ sāsane rato;",
  "atk-s0508a26:340_0": "Samādhiṁ paṭipādesiṁ, uttamatthassa pattiyā.",
  "atk-s0508a26:341_0": "562.",
  "atk-s0508a26:342_0": " ‘‘Pubbenivāsaṁ jānāmi, dibbacakkhu visodhitaṁ;",
  "atk-s0508a26:343_0": "Tisso vijjā anuppattā, kataṁ buddhassa sāsanaṁ.",
  "atk-s0508a26:344_0": "563.",
  "atk-s0508a26:345_0": " ‘‘Sahassakkhattumattānaṁ, nimminitvāna panthako;",
  "atk-s0508a26:346_0": "Nisīdambavane ramme, yāva kālappavedanā.",
  "atk-s0508a26:347_0": "564.",
  "atk-s0508a26:348_0": " ‘‘Tato me satthā pāhesi, dūtaṁ kālappavedakaṁ;",
  "atk-s0508a26:349_0": "Paveditamhi kālamhi, vehāsādupasaṅkamiṁ.",
  "atk-s0508a26:350_0": "565.",
  "atk-s0508a26:351_0": " ‘‘Vanditvā satthuno pāde, ekamantaṁ nisīdahaṁ;",
  "atk-s0508a26:352_0": "Nisinnaṁ maṁ viditvāna, attha satthā paṭiggahi.",
  "atk-s0508a26:353_0": "566.",
  "atk-s0508a26:354_0": " ‘‘Āyāgo sabbalokassa, āhutīnaṁ paṭiggaho;",
  "atk-s0508a26:355_0": "Puññakkhettaṁ manussānaṁ, paṭiggaṇhittha dakkhiṇa’’nti. –",
  "atk-s0508a26:356_0": "Imā gāthā abhāsi.",
  "atk-s0508a26:357_0": "Tattha dandhāti, mandā, catuppadikaṁ gāthaṁ catūhi māsehi gahetuṁ asamatthabhāvena dubbalā. Gatīti ñāṇagati. Āsīti, ahosi.",
  "atk-s0508a26:357_1": "Paribhūtoti, tato eva ‘‘muṭṭhassati asampajāno’’ti hīḷito. Pureti, pubbe puthujjanakāle.",
  "atk-s0508a26:357_2": "Bhātā cāti samuccayattho ca-saddo, na kevalaṁ paribhūtova, atha kho bhātāpi maṁ paṇāmesi, ‘‘panthaka, tvaṁ duppañño ahetuko maññe, tasmā pabbajitakiccaṁ matthakaṁ pāpetuṁ asamattho , na imassa sāsanassa anucchaviko, gaccha dāni tuyhaṁ ayyakaghara’’nti nikkaḍḍhesi. Bhātāti, bhātarā.",
  "atk-s0508a26:358_0": "Koṭṭhaketi, dvārakoṭṭhakasamīpe. Dummanoti, domanassito.",
  "atk-s0508a26:358_1": "Sāsanasmiṁ apekkhavāti, sammāsambuddhassa sāsane sāpekkho avibbhamitukāmo.",
  "atk-s0508a26:359_0": "Bhagavā tattha āgacchīti, mahākaruṇāsañcoditamānaso maṁ anuggaṇhanto bhagavā yatthāhaṁ ṭhito, tattha āgacchi.",
  "atk-s0508a26:359_1": "Āgantvā ca, ‘‘panthaka, ahaṁ te satthā, na mahāpanthako, maṁ uddissa tava pabbajjā’’ti samassāsento sīsaṁ mayhaṁ parāmasi jālābandhanamudutalunapīṇavarāyataṅgulisamupasobhitena vikasitapadumasassirīkena cakkaṅkitena hatthatalena ‘‘idāniyeva mama putto bhavissatī’’ti dīpento mayhaṁ sīsaṁ parāmasi.",
  "atk-s0508a26:359_2": "Bāhāya maṁ gahetvānāti, ‘‘kasmā tvaṁ, idha tiṭṭhasī’’ti candanagandhagandhinā attano hatthena maṁ bhuje gahetvā antosaṅghārāmaṁ pavesesi.",
  "atk-s0508a26:359_3": "Pādāsipādapuñchaninti pādapuñchaniṁ katvā pādāsi ‘‘rajoharaṇanti manasi karohī’’ti adāsīti attho.",
  "atk-s0508a26:359_4": "‘‘Adāsī’’ti ‘‘pādapuñchani’’nti ca paṭhanti.",
  "atk-s0508a26:359_5": "Keci pana ‘‘pādapuñchani’’nti pādapuñchanacoḷakkhaṇḍaṁ pādāsī’’ti vadanti.",
  "atk-s0508a26:359_6": "Tadayuttaṁ iddhiyā abhisaṅkharitvā coḷakkhaṇḍassa dinnattā.",
  "atk-s0508a26:359_7": "Etaṁ suddhaṁ adhiṭṭhehi, ekamantaṁ svadhiṭṭhitanti, etaṁ suddhaṁ coḷakkhaṇḍaṁ ‘‘rajoharaṇaṁ, rajoharaṇa’’nti manasikārena svadhiṭṭhitaṁ katvā ekamantaṁ ekamante vivitte gandhakuṭipamukhe nisinno adhiṭṭhehi tathā cittaṁ samāhitaṁ katvā pavattehi.",
  "atk-s0508a26:360_0": "Tassāhaṁ vacanaṁ sutvāti, tassa bhagavato vacanaṁ ovādaṁ ahaṁ sutvā tasmiṁ sāsane ovāde rato abhirato hutvā vihāsiṁ yathānusiṭṭhaṁ paṭipajjiṁ.",
  "atk-s0508a26:360_1": "Paṭipajjanto ca samādhiṁ paṭipādesiṁ, uttamatthassa pattiyāti, uttamattho nāma arahattaṁ, tassa adhigamāya kasiṇaparikammavasena rūpajjhānāni nibbattetvā jhānapādakaṁ vipassanaṁ paṭṭhapetvā maggapaṭipāṭiyā aggamaggasamādhiṁ sampādesinti attho.",
  "atk-s0508a26:360_2": "Ettha hi samādhīti upacārasamādhito paṭṭhāya yāva catutthamaggasamādhi, tāva samādhisāmaññena gahito, aggaphalasamādhi pana uttamatthaggahaṇena, sātisayaṁ cevāyaṁ samādhikusalo, tasmā ‘‘samādhiṁ paṭipādesi’’nti āha.",
  "atk-s0508a26:360_3": "Samādhikusalatāya hi ayamāyasmā cetovivaṭṭakusalo nāma jāto, mahāpanthakatthero pana vipassanākusalatāya saññāvivaṭṭakusalo nāma.",
  "atk-s0508a26:360_4": "Eko cettha samādhilakkhaṇe cheko, eko vipassanālakkhaṇe, eko samādhigāḷho, eko vipassanāgāḷho eko aṅgasaṁkhitte cheko, eko ārammaṇasaṁkhitte, eko aṅgavavatthāne, eko ārammaṇavavatthāneti vaṇṇenti.",
  "atk-s0508a26:360_5": "Apica cūḷapanthakatthero sātisayaṁ catunnaṁ rūpāvacarajjhānānaṁ lābhitāya cetovivaṭṭakusalo vutto, mahāpanthakatthero sātisayaṁ catunnaṁ arūpāvacarajjhānānaṁ lābhitāya saññāvivaṭṭakusalo.",
  "atk-s0508a26:360_6": "Paṭhamo vā rūpāvacarajjhānalābhī hutvā jhānaṅgehi vuṭṭhāya arahattaṁ pattoti cetovivaṭṭakusalo, itaro arūpāvacarajjhānalābhī hutvā jhānaṅgehi vuṭṭhāya arahattaṁ pattoti saññāvivaṭṭakusalo.",
  "atk-s0508a26:360_7": "Manomayaṁ pana kāyaṁ nibbattento aññe tayo vā cattāro vā nibbattanti, na bahuke, ekasadiseyeva ca katvā nibbattenti, ekavidhameva kammaṁ kurumāne.",
  "atk-s0508a26:360_8": "Ayaṁ pana thero ekāvajjanena samaṇasahassaṁ māpesi, dvepi na kāyena ekasadise akāsi, na ekavidhaṁ kammaṁ kurumāne.",
  "atk-s0508a26:360_9": "Tasmā manomayaṁ kāyaṁ abhinimminantānaṁ aggo nāma jāto.",
  "atk-s0508a26:361_0": "Idāni attano adhigatavisesaṁ dassetuṁ ‘‘pubbenivāsaṁ jānāmī’’tiādimāha.",
  "atk-s0508a26:361_1": "Kāmañcāyaṁ thero chaḷabhiñño, yā pana abhiññā āsavakkhayañāṇādhigamassa bahūpakārā, taṁ dassanatthaṁ ‘‘pubbenivāsaṁ jānāmi, dibbacakkhu visodhita’’nti vatvā ‘‘tisso vijjā anuppattā’’ti vuttaṁ.",
  "atk-s0508a26:361_2": "Pubbenivāsayathākammupagaanāgataṁsañāṇāni hi vipassanācārassa bahūpakārāni, na tathā itarañāṇāni.",
  "atk-s0508a26:362_0": "Sahassakkhattunti sahassaṁ.",
  "atk-s0508a26:362_1": "‘‘Sahassavāra’’nti keci vadanti.",
  "atk-s0508a26:362_2": "Ekāvajjanena pana thero sahasse manomaye kāye nimmini, na vārena.",
  "atk-s0508a26:362_3": "Te ca kho aññamaññamasadise vividhañca kammaṁ karonte.",
  "atk-s0508a26:362_4": "‘‘Kiṁ pana sāvakānampi evarūpaṁ iddhinimmānaṁ sambhavatī’’ti?",
  "atk-s0508a26:362_5": "Na sambhavati sabbesaṁ, abhinīhārasampattiyā pana ayameva thero evamakāsi, tathā hesa iminā aṅgena etadagge ṭhapito.",
  "atk-s0508a26:362_6": "Panthako nisīdīti attānameva paraṁ viya vadati.",
  "atk-s0508a26:362_7": "Ambavaneti, ambavane jīvakena katavihāre.",
  "atk-s0508a26:362_8": "Vehāsādupasaṅkaminti vehāsāti karaṇe nissakkavacanaṁ, vehāsenāti attho, da-kāro padasandhikaro.",
  "atk-s0508a26:362_9": "Athāti, mama nisajjāya pacchā.",
  "atk-s0508a26:362_10": "Paṭiggahīti dakkhiṇodakaṁ paṭiggaṇhi.",
  "atk-s0508a26:362_11": "Āyāgo sabbalokassāti, sabbassa sadevakassa lokassa aggadakkhiṇeyyatāya deyyadhammaṁ ānetvā yajitabbaṭṭhānabhūto.",
  "atk-s0508a26:362_12": "Āhutīnaṁ paṭiggahoti, mahāphalabhāvakaraṇena dakkhiṇāhutīnaṁ paṭiggaṇhako.",
  "atk-s0508a26:362_13": "Paṭiggaṇhittha dakkhiṇanti jīvakena upanītaṁ yāgukhajjādibhedaṁ dakkhiṇaṁ paṭiggahesi.",
  "atk-s0508a26:363_0": "Atha kho bhagavā katabhattakicco āyasmantaṁ cūḷapanthakaṁ āṇāpesi – ‘‘anumodanaṁ karohī’’ti.",
  "atk-s0508a26:363_1": "So sineruṁ gahetvā mahāsamuddaṁ manthento viya pabhinnapaṭisambhidāppattatāya tepiṭakaṁ buddhavacanaṁ saṅkhobhento satthu ajjhāsayaṁ gaṇhanto anumodanaṁ akāsi.",
  "atk-s0508a26:363_2": "Tathā upanissayasampannopi cāyamāyasmā tathārūpāya kammapilotikāya paribādhito catuppadikaṁ gāthaṁ catūhipi māsehi gahetuṁ nāsakkhi.",
  "atk-s0508a26:363_3": "Taṁ panassa upanissayasampattiṁ oloketvā satthā pubbacariyānurūpaṁ yonisomanasikāre niyojesi.",
  "atk-s0508a26:363_4": "Tathā hi bhagavā tadā jīvakassa nivesane nisinno eva ‘‘cūḷapanthakassa cittaṁ samāhitaṁ, vīthipaṭipannā vipassanā’’ti ñatvā yathānisinnova attānaṁ dassetvā, ‘‘panthaka, yadipāyaṁ pilotikā saṁkiliṭṭhā rajānukiṇṇā, ito pana añño eva ariyassa vinaye saṁkileso rajo cāti dassento –",
  "atk-s0508a26:364_0": "‘‘Rāgo rajo na ca pana reṇu vuccati, rāgassetaṁ adhivacanaṁ rajoti;",
  "atk-s0508a26:365_0": "Etaṁ rajaṁ vippajahitvā bhikkhavo, viharanti te vītarajassa sāsane.",
  "atk-s0508a26:366_0": "‘‘Doso rajo…pe… sāsane.",
  "atk-s0508a26:367_0": "‘‘Moho rajo…pe… vītarajassa sāsane’’ti. –",
  "atk-s0508a26:368_0": "Imā tisso obhāsagāthā abhāsi.",
  "atk-s0508a26:368_1": "Gāthāpariyosāne cūḷapanthako abhiññāpaṭisambhidāparivāraṁ arahattaṁ pāpuṇīti.",
  "atk-s0508a26:369_0": "Cūḷapanthakattheragāthāvaṇṇanā niṭṭhitā.",
  "atk-s0508a26:370_0": "5. Kappattheragāthāvaṇṇanā",
  "atk-s0508a26:371_0": "Nānākulamalasampuṇṇotiādikā āyasmato kappattherassa gāthā. Kā uppatti?",
  "atk-s0508a26:371_1": "Ayampi purimabuddhesu katādhikāro tattha tattha bhave puññāni upacinanto siddhatthassa bhagavato kāle vibhavasampanne kule nibbattitvā pitu accayena viññutaṁ patto nānāvirāgavaṇṇavicittehi vatthehi anekavidhehi ābharaṇehi nānāvidhehi maṇiratanehi bahuvidhehi pupphadāmamālādīhi ca kapparukkhaṁ nāma alaṅkaritvā tena satthu thūpaṁ pūjesi.",
  "atk-s0508a26:371_2": "So tena puññakammena devamanussesu saṁsaranto imasmiṁ buddhuppāde magadharaṭṭhe maṇḍalikarājakule nibbattitvā pitu accayena rajje patiṭṭhito kāmesu ativiya ratto giddho hutvā viharati.",
  "atk-s0508a26:371_3": "Taṁ satthā mahākaruṇāsamāpattito vuṭṭhāya lokaṁ volokento ñāṇajāle paññāyamānaṁ disvā, ‘‘kiṁ nu kho bhavissatī’’ti āvajjento, ‘‘esa mama santike asubhakathaṁ sutvā kāmesu virattacitto hutvā pabbajitvā arahattaṁ pāpuṇissatī’’ti ñatvā ākāsena tattha gantvā –",
  "atk-s0508a26:372_0": "567.",
  "atk-s0508a26:373_0": " ‘‘Nānākulamalasampuṇṇo , mahāukkārasambhavo;",
  "atk-s0508a26:374_0": "Candanikaṁva paripakkaṁ, mahāgaṇḍo mahāvaṇo.",
  "atk-s0508a26:375_0": "568.",
  "atk-s0508a26:376_0": " ‘‘Pubbaruhirasampuṇṇo, gūthakūpena gāḷhito;",
  "atk-s0508a26:377_0": "Āpopaggharaṇo kāyo, sadā sandati pūtikaṁ.",
  "atk-s0508a26:378_0": "569.",
  "atk-s0508a26:379_0": " ‘‘Saṭṭhikaṇḍarasambandho, maṁsalepanalepito;",
  "atk-s0508a26:380_0": "Cammakañcukasannaddho, pūtikāyo niratthako.",
  "atk-s0508a26:381_0": "570.",
  "atk-s0508a26:382_0": " ‘‘Aṭṭhisaṅghātaghaṭito, nhārusuttanibandhano;",
  "atk-s0508a26:383_0": "Nekesaṁ saṁgatībhāvā, kappeti iriyāpathaṁ.",
  "atk-s0508a26:384_0": "571.",
  "atk-s0508a26:385_0": " ‘‘Dhuvappayāto maraṇāya, maccurājassa santike;",
  "atk-s0508a26:386_0": "Idheva chaḍḍayitvāna, yenakāmaṅgamo naro.",
  "atk-s0508a26:387_0": "572.",
  "atk-s0508a26:388_0": " ‘‘Avijjāya nivuto kāyo, catuganthena ganthito;",
  "atk-s0508a26:389_0": "Oghasaṁsīdano kāyo, anusayājālamotthato.",
  "atk-s0508a26:390_0": "573.",
  "atk-s0508a26:391_0": " ‘‘Pañcanīvaraṇe yutto, vitakkena samappito;",
  "atk-s0508a26:392_0": "Taṇhāmūlenānugato, mohacchādanachādito.",
  "atk-s0508a26:393_0": "574.",
  "atk-s0508a26:394_0": " ‘‘Evāyaṁ vattate kāyo, kammayantena yantito;",
  "atk-s0508a26:395_0": "Sampatti ca vipatyantā, nānābhāvo vipajjati.",
  "atk-s0508a26:396_0": "575.",
  "atk-s0508a26:397_0": " ‘‘Yemaṁ kāyaṁ mamāyanti, andhabālā puthujjanā;",
  "atk-s0508a26:398_0": "Vaḍḍhenti kaṭasiṁ ghoraṁ, ādiyanti punabbhavaṁ.",
  "atk-s0508a26:399_0": "576.",
  "atk-s0508a26:400_0": " ‘‘Yemaṁ kāyaṁ vivajjenti, gūthalittaṁva pannagaṁ;",
  "atk-s0508a26:401_0": "Bhavamūlaṁ vamitvāna, parinibbissantināsavā’’ti. –",
  "atk-s0508a26:402_0": "Imāhi gāthāhi tassa asubhakathaṁ kathesi.",
  "atk-s0508a26:402_1": "So satthu sammukhā anekākāravokāraṁ yāthāvato sarīrasabhāvavibhāvanaṁ asubhakathaṁ sutvā sakena kāyena aṭṭīyamāno harāyamāno jigucchamāno saṁviggahadayo satthāraṁ vanditvā, ‘‘labheyyāhaṁ, bhante, bhagavato santike pabbajja’’nti pabbajjaṁ yāci.",
  "atk-s0508a26:402_2": "Satthā samīpe ṭhitamaññataraṁ bhikkhuṁ āṇāpesi – ‘‘gaccha, bhikkhu, imaṁ pabbājetvā upasampādetvā ānehī’’ti.",
  "atk-s0508a26:402_3": "So taṁ tacapañcakakammaṭṭhānaṁ datvā pabbājesi.",
  "atk-s0508a26:402_4": "So khuraggeyeva saha paṭisambhidāhi arahattaṁ pāpuṇi. Tena vuttaṁ apadāne (apa. tera 1.4.102-107) –",
  "atk-s0508a26:403_0": "‘‘Siddhatthassa bhagavato, thūpaseṭṭhassa sammukhā;",
  "atk-s0508a26:404_0": "Vicittadusse lagetvā, kapparukkhaṁ ṭhapesahaṁ.",
  "atk-s0508a26:405_0": "‘‘Yaṁ yaṁ yonupapajjāmi, devattaṁ atha mānusaṁ;",
  "atk-s0508a26:406_0": "Sobhayanto mama dvāraṁ, kapparukkho patiṭṭhati.",
  "atk-s0508a26:407_0": "‘‘Ahañca parisā ceva, ye keci mamavassitā;",
  "atk-s0508a26:408_0": "Tamhā dussaṁ gahetvāna, nivāsema mayaṁ sadā.",
  "atk-s0508a26:409_0": "‘‘Catunnavutito kappe, yaṁ rukkhaṁ ṭhapayiṁ ahaṁ;",
  "atk-s0508a26:410_0": "Duggatiṁ nābhijānāmi, kapparukkhassidaṁ phalaṁ.",
  "atk-s0508a26:411_0": "‘‘Ito ca sattame kappe, suceḷā aṭṭha khattiyā;",
  "atk-s0508a26:412_0": "Sattaratanasampannā, cakkavattī mahabbalā.",
  "atk-s0508a26:413_0": "‘‘Paṭisambhidā catasso…pe… kataṁ buddhassa sāsana’’nti.",
  "atk-s0508a26:414_0": "Arahattaṁ pana patvā laddhūpasampado satthāraṁ upasaṅkamitvā vanditvā ekamantaṁ nisinno aññaṁ byākaronto tā eva gāthā abhāsi.",
  "atk-s0508a26:414_1": "Teneva tā theragāthā nāma jātā.",
  "atk-s0508a26:415_0": "Tattha nānākulamalasampuṇṇoti, nānākulehi nānābhāgehi malehi sampuṇṇo, kesalomādinānāvidhaasucikoṭṭhāsabharitoti attho.",
  "atk-s0508a26:415_1": "Mahāukkārasambhavoti, ukkāro vuccati vaccakūpaṁ.",
  "atk-s0508a26:415_2": "Yattakavayā mātā, tattakaṁ kālaṁ kārapariseditavaccakūpasadisatāya mātu kucchi idha ‘‘mahāukkāro’’ti adhippeto.",
  "atk-s0508a26:415_3": "So kucchi sambhavo uppattiṭṭhānaṁ etassāti mahāukkārasambhavo.",
  "atk-s0508a26:415_4": "Candanikaṁvāti candanikaṁ nāma ucchiṭṭhodakagabbhamalādīnaṁ chaḍḍanaṭṭhānaṁ, yaṁ jaṇṇumattaṁ asucibharitampi hoti, tādisanti attho.",
  "atk-s0508a26:415_5": "Paripakkanti, pariṇataṁ purāṇaṁ.",
  "atk-s0508a26:415_6": "Tena yathā caṇḍālagāmadvāre nidāghasamaye thullaphusitake deve vassante udakena samupabyūḷhamuttakarīsaaṭṭhicammanhārukhaṇḍakheḷasiṅghāṇikādinānākuṇapabharitaṁ kaddamodakāluḷitaṁ katipayadivasātikkamena saṁjāta kimikulākulaṁ sūriyātapasantāpakuthitaṁ upari pheṇapubbuḷakāni muñcantaṁ abhinīlavaṇṇaṁ paramaduggandhaṁ jegucchaṁ candanikāvāṭaṁ neva upagantuṁ, na daṭṭhuṁ araharūpaṁ hutvā tiṭṭhati, tathārūpoyaṁ kāyoti dasseti.",
  "atk-s0508a26:415_7": "Sadā dukkhatāmūlayogato asucipaggharaṇato uppādajarāmaraṇehi uddhumāyanaparipaccanabhijjanasabhāvattā ca mahanto gaṇḍo viyāti mahāgaṇḍo.",
  "atk-s0508a26:415_8": "Sabbatthakameva dukkhavedanānubaddhattā gaṇḍānaṁ sahanato asucivissandanato ca mahanto vaṇo viyāti mahāvaṇo gūthakūpena gāḷitoti, vaccakūpena vacceneva vā bharito.",
  "atk-s0508a26:415_9": "‘‘Gūthakūpanigāḷhito’’tipi pāḷi, vaccakūpato nikkhantoti attho.",
  "atk-s0508a26:415_10": "Āpopaggharaṇo kāyo, sadā sandati pūtikanti, ayaṁ kāyo āpodhātuyā sadā paggharaṇasīlo, tañca kho pittasemhasedamuttādikaṁ pūtikaṁ asuciṁyeva sandati, na kadāci sucinti attho.",
  "atk-s0508a26:416_0": "Saṭṭhikaṇḍarasambandhoti , gīvāya uparimabhāgato paṭṭhāya sarīraṁ vinaddhamānā sarīrassa purimapacchimadakkhiṇavāmapassesu paccekaṁ pañca pañca katvā vīsati, hatthapāde vinaddhamānā tesaṁ purimapacchimapassesu pañca pañca katvā cattālīsāti saṭṭhiyā kaṇḍarehi mahānhārūhi sabbaso baddho vinaddhoti saṭṭhikaṇḍarasambandho.",
  "atk-s0508a26:416_1": "Maṁsalepanalepitoti, maṁsasaṅkhātena lepanena litto, navamaṁsapesisatānulittoti attho.",
  "atk-s0508a26:416_2": "Cammakañcukasannaddhoti, cammasaṅkhātena kañcukena sabbaso onaddho pariyonaddho paricchinno.",
  "atk-s0508a26:416_3": "Pūtikāyoti, sabbaso pūtigandhiko kāyo. Niratthakoti, nippayojano.",
  "atk-s0508a26:416_4": "Aññesañhi pāṇīnaṁ kāyo cammādiviniyogena siyā sappayojano, na tathā manussakāyoti.",
  "atk-s0508a26:416_5": "Aṭṭhisaṅghātaghaṭitoti, atirekatisatānaṁ aṭṭhīnaṁ saṅghātena ghaṭito sambandho.",
  "atk-s0508a26:416_6": "Nhārusuttanibandhanoti, suttasadisehi navahi nhārusatehi nibandhito.",
  "atk-s0508a26:416_7": "Nekesaṁ saṁgatībhāvāti, catumahābhūtajīvitindriyaassāsapassāsaviññāṇādīnaṁ samavāyasambandhena suttamerakasamavāyena yantaṁ viya ṭhānādiiriyāpathaṁ kappeti.",
  "atk-s0508a26:417_0": "Dhuvappayāto maraṇāyāti, maraṇassa atthāya ekantagamano, nibbattito paṭṭhāya maraṇaṁ pati pavatto.",
  "atk-s0508a26:417_1": "Tato eva maccurājassa maraṇassa santike ṭhito.",
  "atk-s0508a26:417_2": "Idheva chaḍḍayitvānāti, imasmiṁyeva loke kāyaṁ chaḍḍetvā, yathārucitaṭṭhānagāmī ayaṁ satto, tasmā ‘‘pahāya gamanīyo ayaṁ kāyo’’ti evampi saṅgo na kātabboti dasseti.",
  "atk-s0508a26:418_0": "Avijjāya nivutoti, avijjānīvaraṇena nivuto paṭicchāditādīnavo, aññathā ko ettha saṅgaṁ janeyyāti adhippāyo.",
  "atk-s0508a26:418_1": "Catuganthenāti, abhijjhākāyaganthādinā catubbidhena ganthena ganthito, ganthaniyabhāvena vinaddhito.",
  "atk-s0508a26:418_2": "Oghasaṁsīdanoti, oghaniyabhāvena kāmoghādīsu catūsu oghesu saṁsīdanako.",
  "atk-s0508a26:418_3": "Appahīnabhāvena santāne anu anu sentīti anusayā, kāmarāgādayo anusayā.",
  "atk-s0508a26:418_4": "Tesaṁ jālena otthato abhibhūtoti anusayājālamotthato.",
  "atk-s0508a26:418_5": "Makāro padasandhikaro, gāthāsukhatthaṁ dīghaṁ katvā vuttaṁ.",
  "atk-s0508a26:418_6": "Kāmacchandādinā pañcavidhena nīvaraṇena yutto adhimuttoti pañcanīvaraṇe yutto, karaṇatthe bhummavacanaṁ.",
  "atk-s0508a26:419_0": "Kāmavitakkādinā micchāvitakkena samappito samassitoti vitakkena samappito.",
  "atk-s0508a26:419_1": "Taṇhāmūlenānugatoti, taṇhāsaṅkhātena bhavamūlena anubaddho.",
  "atk-s0508a26:419_2": "Mohacchādanachāditoti, sammohasaṅkhātena āvaraṇena paliguṇṭhito.",
  "atk-s0508a26:419_3": "Sabbametaṁ saviññāṇakaṁ karajakāyaṁ sandhāya vadati.",
  "atk-s0508a26:419_4": "Saviññāṇako hi attabhāvo ‘‘ucchinnabhavanettiko, bhikkhave, tathāgatassa kāyo tiṭṭhati, ayañceva kāyo bahiddhā ca nāmarūpa’’ntiādīsu (dī. ni.",
  "atk-s0508a26:419_5": "1.1.147) kāyoti vuccati, evāyaṁ vattate kāyoti evaṁ ‘‘nānākulamalasampuṇṇo’’tiādinā ‘‘avijjāya nivuto’’tiādinā ca vuttappakārena ayaṁ kāyo vattati, vattanto ca kammayantena sukatadukkaṭena kammasaṅkhātena yantena yantito saṅghaṭito.",
  "atk-s0508a26:419_6": "Yathā vā khemantaṁ gantuṁ na sakkoti, tathā saṅkhobhito sugatiduggatīsu vattati paribbhamati.",
  "atk-s0508a26:419_7": "Sampatti ca vipatyantāti yā ettha sampatti, sā vipattipariyosānā.",
  "atk-s0508a26:419_8": "Sabbañhi yobbanaṁ jarāpariyosānaṁ, sabbaṁ ārogyaṁ byādhipariyosānaṁ, sabbaṁ jīvitaṁ maraṇapariyosānaṁ, sabbo samāgamo viyogapariyosāno.",
  "atk-s0508a26:419_9": "Tenāha ‘‘nānābhāvo vipajjatī’’ti.",
  "atk-s0508a26:419_10": "Nānābhāvoti, vinābhāvo vippayogo, so kadāci vippayuñjakassa vasena, kadāci vippayuñjitabbassa vasenāti vividhaṁ pajjati pāpuṇīyati.",
  "atk-s0508a26:420_0": "Yemaṁ kāyaṁ mamāyantīti ye andhabālā puthujjanā evaṁ asubhaṁ aniccaṁ adhuvaṁ dukkhaṁ asāraṁ imaṁ kāyaṁ ‘‘mama ida’’nti gaṇhantā mamāyanti chandarāgaṁ uppādenti, te jātiādīhi nirayādīhi ca ghoraṁ bhayānakaṁ apaṇḍitehi abhiramitabbato kaṭasisaṅkhātaṁ saṁsāraṁ punappunaṁ jananamaraṇādīhi vaḍḍhenti, tenāha ‘‘ādiyanti punabbhava’’nti.",
  "atk-s0508a26:421_0": "Yemaṁ kāyaṁ vivajjenti, gūthalittaṁva pannaganti yathā nāma puriso sukhakāmo jīvitukāmo gūthagataṁ āsīvisaṁ disvā jigucchaniyatāya vā sappaṭibhayatāya vā vivajjeti na allīyati, evamevaṁ ye paṇḍitā kulaputtā asucibhāvena jegucchaṁ aniccādibhāvena sappaṭibhayaṁ imaṁ kāyaṁ vivajjenti chandarāgappahānena pajahanti.",
  "atk-s0508a26:421_1": "Te bhavamūlaṁ avijjaṁ bhavataṇhañca vamitvā chaḍḍetvā accantameva pahāya tato eva sabbaso anāsavā saupādisesāya anupādisesāya ca nibbānadhātuyā parinibbāyissantīti.",
  "atk-s0508a26:422_0": "Kappattheragāthāvaṇṇanā niṭṭhitā.",
  "atk-s0508a26:423_0": "6. Vaṅgantaputtaupasenattheragāthāvaṇṇanā",
  "atk-s0508a26:424_0": "Vivittaṁappanigghosantiādikā āyasmato upasenattherassa gāthā. Kā uppatti?",
  "atk-s0508a26:424_1": "Ayaṁ kira padumuttarassa bhagavato kāle haṁsavatīnagare kulagehe nibbattitvā vayappatto satthu santikaṁ gantvā dhammaṁ suṇamāno satthāraṁ ekaṁ bhikkhuṁ samantapāsādikānaṁ aggaṭṭhāne ṭhapentaṁ disvā satthu adhikārakammaṁ katvā taṁ ṭhānantaraṁ patthetvā yāvajīvaṁ kusalaṁ katvā devamanussesu saṁsaranto imasmiṁ buddhuppāde nālakagāme rūpasārībrāhmaṇiyā kucchimhi nibbatti, upasenotissa nāmaṁ ahosi.",
  "atk-s0508a26:424_2": "So vayappatto tayo vede uggahetvā satthu santike dhammaṁ sutvā paṭiladdhasaddho pabbajitvā upasampadāya ekavassiko ‘‘ariyagabbhaṁ vaḍḍhemī’’ti ekaṁ kulaputtaṁ attano santike upasampādetvā tena saddhiṁ satthu santikaṁ gato.",
  "atk-s0508a26:424_3": "Satthārā cassa tassa avassikassa bhikkhuno saddhivihārikabhāvaṁ sutvā, ‘‘atilahuṁ kho tvaṁ, moghapurisa, bāhullāya āvatto’’ti (mahāva. 75) garahito.",
  "atk-s0508a26:424_4": "‘‘Idānāhaṁ yadipi parisaṁ nissāya satthārā garahito, parisaṁyeva pana nissāya satthu pāsaṁsopi bhavissāmī’’ti vipassanāya kammaṁ karonto nacirasseva arahattaṁ pāpuṇi. Tena vuttaṁ apadāne (apa. thera 1.2.86-96) –",
  "atk-s0508a26:425_0": "‘‘Padumuttaraṁ bhagavantaṁ, lokajeṭṭhaṁ narāsabhaṁ;",
  "atk-s0508a26:426_0": "Pabbhāramhi nisīdantaṁ, upagacchiṁ naruttamaṁ.",
  "atk-s0508a26:427_0": "‘‘Kaṇikārapupphaṁ disvā, vaṇṭe chetvānahaṁ tadā;",
  "atk-s0508a26:428_0": "Alaṅkaritvā chattamhi, buddhassa abhiropayiṁ.",
  "atk-s0508a26:429_0": "‘‘Piṇḍapātañca pādāsiṁ, paramannaṁ subhojanaṁ;",
  "atk-s0508a26:430_0": "Buddhena navame tattha, samaṇe aṭṭha bhojayiṁ.",
  "atk-s0508a26:431_0": "‘‘Anumodi mahāvīro, sayambhū aggapuggalo;",
  "atk-s0508a26:432_0": "Iminā chattadānena, paramannapavecchanā.",
  "atk-s0508a26:433_0": "‘‘Tena cittappasādena, sampattimanubhossasi;",
  "atk-s0508a26:434_0": "Chattiṁsakkhattuṁ devindo, devarajjaṁ karissati.",
  "atk-s0508a26:435_0": "‘‘Ekavīsatikkhattuñca, cakkavattī bhavissati;",
  "atk-s0508a26:436_0": "Padesarajjaṁ vipulaṁ, gaṇanāto asaṅkhiyaṁ.",
  "atk-s0508a26:437_0": "‘‘Satasahassito kappe, okkākakulasambhavo;",
  "atk-s0508a26:438_0": "Gotamo nāma gottena, satthā loke bhavissati.",
  "atk-s0508a26:439_0": "‘‘Sāsane dibbamānamhi, manussattaṁ gamissati;",
  "atk-s0508a26:440_0": "Tassa dhammesu dāyādo, oraso dhammanimmito.",
  "atk-s0508a26:441_0": "‘‘Upasenoti nāmena, hessati satthu sāvako;",
  "atk-s0508a26:442_0": "Samantapāsādikattā, aggaṭṭhāne ṭhapessati.",
  "atk-s0508a26:443_0": "‘‘Carimaṁ vattate mayhaṁ, bhavā sabbe samūhatā;",
  "atk-s0508a26:444_0": "Dhāremi antimaṁ dehaṁ, jetvā māraṁ savāhanaṁ.",
  "atk-s0508a26:445_0": "‘‘Paṭisambhidā catasso…pe… kataṁ buddhassa sāsana’’nti.",
  "atk-s0508a26:446_0": "Arahattaṁ pana patvā sayampi sabbe dhutaṅgadhamme samādāya vattati, aññepi tadatthāya samādapeti , tena naṁ bhagavā samantapāsādikānaṁ aggaṭṭhāne ṭhapesi.",
  "atk-s0508a26:446_1": "So aparena samayena kosambiyaṁ kalahe uppanne bhikkhusaṅghe ca dvidhābhūte ekena bhikkhunā taṁ kalahaṁ parivajjitukāmena ‘‘etarahi kho kalaho uppanno, saṅgho dvidhābhūto, kathaṁ nu kho mayā paṭipajjitabba’’nti puṭṭho vivekavāsato paṭṭhāya tassa paṭipattiṁ kathento –",
  "atk-s0508a26:447_0": "577.",
  "atk-s0508a26:448_0": " ‘‘Vivittaṁ appanigghosaṁ, vāḷamiganisevitaṁ;",
  "atk-s0508a26:449_0": "Seve senāsanaṁ bhikkhu, paṭisallānakāraṇā.",
  "atk-s0508a26:450_0": "578.",
  "atk-s0508a26:451_0": " ‘‘Saṅkārapuñjā āhatvā, susānā rathiyāhi ca;",
  "atk-s0508a26:452_0": "Tato saṅghāṭikaṁ katvā, lūkhaṁ dhāreyya cīvaraṁ.",
  "atk-s0508a26:453_0": "579.",
  "atk-s0508a26:454_0": " ‘‘Nīcaṁ manaṁ karitvāna, sapadānaṁ kulā kulaṁ;",
  "atk-s0508a26:455_0": "Piṇḍikāya care bhikkhu, guttadvāro susaṁvuto.",
  "atk-s0508a26:456_0": "580.",
  "atk-s0508a26:457_0": " ‘‘Lūkhenapi vā santusse, nāññaṁ patthe rasaṁ bahuṁ;",
  "atk-s0508a26:458_0": "Rasesu anugiddhassa, jhāne na ramatī mano.",
  "atk-s0508a26:459_0": "581.",
  "atk-s0508a26:460_0": " ‘‘Appiccho ceva santuṭṭho, pavivitto vase muni;",
  "atk-s0508a26:461_0": "Asaṁsaṭṭho gahaṭṭhehi, anāgārehi cūbhayaṁ.",
  "atk-s0508a26:462_0": "582.",
  "atk-s0508a26:463_0": " ‘‘Yathā jaḷo va mūgo va, attānaṁ dassaye tathā;",
  "atk-s0508a26:464_0": "Nātivelaṁ sambhāseyya, saṅghamajjhamhi paṇḍito.",
  "atk-s0508a26:465_0": "583.",
  "atk-s0508a26:466_0": " ‘‘Na so upavade kañci, upaghātaṁ vivajjaye;",
  "atk-s0508a26:467_0": "Saṁvuto pātimokkhasmiṁ, mattaññū cassa bhojane.",
  "atk-s0508a26:468_0": "584. ‘‘Suggahītanimittassa, cittassuppādakovido.",
  "atk-s0508a26:469_0": "Samathaṁ anuyuñjeyya, kālena ca vipassanaṁ.",
  "atk-s0508a26:470_0": "585.",
  "atk-s0508a26:471_0": " ‘‘Vīriyasātaccasampanno, yuttayogo sadā siyā;",
  "atk-s0508a26:472_0": "Na ca appatvā dukkhantaṁ, vissāsaṁ eyya paṇḍito.",
  "atk-s0508a26:473_0": "586.",
  "atk-s0508a26:474_0": " ‘‘Evaṁ viharamānassa, suddhikāmassa bhikkhuno;",
  "atk-s0508a26:475_0": "Khīyanti āsavā sabbe, nibbutiñcādhigacchatī’’ti. –",
  "atk-s0508a26:476_0": "Imā gāthā abhāsi.",
  "atk-s0508a26:477_0": "Tattha vivittanti, janavivittaṁ suññaṁ araññādiṁ.",
  "atk-s0508a26:477_1": "Appanigghosanti, nissaddaṁ saddasaṅghaṭṭanarahitaṁ.",
  "atk-s0508a26:477_2": "Vāḷamiganisevitanti, sīhabyagghadīpivāḷamigehi caritaṁ.",
  "atk-s0508a26:477_3": "Imināpi janavivekaṁyeva dasseti pantasenāsanabhāvadīpanato.",
  "atk-s0508a26:477_4": "Senāsananti, sayituṁ āsayituñca yuttabhāvena vasanaṭṭhānaṁ idha senāsananti adhippetaṁ.",
  "atk-s0508a26:477_5": "Paṭisallānakāraṇāti, paṭisallānanimittaṁ, nānārammaṇato nivattetvā kammaṭṭhāneyeva cittassa paṭi paṭi sammadeva allīyanatthaṁ.",
  "atk-s0508a26:478_0": "Evaṁ bhāvanānurūpaṁ senāsanaṁ niddisanto senāsane santosaṁ dassetvā idāni cīvarādīsupi taṁ dassetuṁ ‘‘saṁkārapuñjā’’tiādi vuttaṁ.",
  "atk-s0508a26:478_1": "Tattha saṁkārapuñjāti saṁkārānaṁ puñjaṁ saṁkārapuñjaṁ, tato kacavaraṭṭhānā. Āhatvāti āharitvā.",
  "atk-s0508a26:478_2": "Tatoti tathā āhaṭacoḷakkhaṇḍehi.",
  "atk-s0508a26:478_3": "Karaṇe hi idaṁ nissakkavacanaṁ lūkhanti satthalūkharajanalūkhādinā lūkhaṁ avaṇṇāmaṭṭhaṁ.",
  "atk-s0508a26:478_4": "Dhāreyyāti nivāsanādivasena parihareyya, etena cīvarasantosaṁ vadati.",
  "atk-s0508a26:479_0": "Nīca manaṁ karitvānāti ‘‘antamidaṁ, bhikkhave, jīvikāna’’ntiādikaṁ (itivu. 91; saṁ. ni.",
  "atk-s0508a26:479_1": "3.80) sugatovādaṁ anussaritvā nihatamānadappaṁ cittaṁ katvā.",
  "atk-s0508a26:479_2": "Sapadānanti gharesu avakhaṇḍarahitaṁ; anugharanti attho. Tenāha ‘‘kulā kula’’nti.",
  "atk-s0508a26:479_3": "Kulā kulanti kulato kulaṁ, kulānupubbiyā gharapaṭipāṭiyāti attho.",
  "atk-s0508a26:479_4": "Piṇḍikāyāti missakabhikkhāya, iminā piṇḍapātasantosaṁ vadati.",
  "atk-s0508a26:479_5": "Guttadvāroti supihitacakkhādidvāro.",
  "atk-s0508a26:479_6": "Susaṁvutoti hatthakukkuccādīnaṁ abhāvena suṭṭhu saṁvuto.",
  "atk-s0508a26:480_0": "Lūkhenapi vāti apisaddo samuccaye, vā-saddo vikappe.",
  "atk-s0508a26:480_1": "Ubhayenapi lūkhenapi appenapi yena kenaci sulabhena itarītarena santusse samaṁ sammā tusseyya.",
  "atk-s0508a26:480_2": "Tenāha ‘‘nāññaṁ patthe rasaṁ bahu’’nti.",
  "atk-s0508a26:480_3": "Nāññaṁ patthe rasaṁ bahunti attanā yathāladdhato aññaṁ madhurādirasaṁ bahuṁ paṇītañca na pattheyya na piheyya, iminā gilānapaccayepi santoso dassito hoti.",
  "atk-s0508a26:480_4": "Rasesu gedhavāraṇatthaṁ pana kāraṇaṁ vadanto rasesu anugiddhassa, jhāne na ramatī mano’’ti āha.",
  "atk-s0508a26:480_5": "Indriyasaṁvarampi aparipūrentassa kuto vikkhittacittasamādhānanti adhippāyo.",
  "atk-s0508a26:481_0": "Evaṁ catūsu paccayesu sallekhapaṭipattiṁ dassetvā idāni avasiṭṭhakathāvatthūni dassetuṁ ‘‘appiccho cevā’’tiādi vuttaṁ.",
  "atk-s0508a26:481_1": "Tattha appicchoti, aniccho catūsu paccayesu icchārahito, tena catubbidhapaccayesu taṇhuppādavikkhambhanamāha.",
  "atk-s0508a26:481_2": "Santuṭṭhoti, catūsu paccayesu yathālābhasantosādinā santuṭṭho. Yo hi –",
  "atk-s0508a26:482_0": "‘‘Atītaṁ nānusoceyya, nappajappeyyanāgataṁ;",
  "atk-s0508a26:483_0": "Paccuppannena yāpeyya, so ‘santuṭṭho’ti pavuccatī’’ti.",
  "atk-s0508a26:484_0": "Pavivittoti gaṇasaṅgaṇikaṁ pahāya kāyena pavivitto vūpakaṭṭho.",
  "atk-s0508a26:484_1": "Cittavivekādike hi parato vakkhati. Vaseti sabbattha yojetabbaṁ.",
  "atk-s0508a26:484_2": "Moneyyadhammasamannāgamena muni.",
  "atk-s0508a26:484_3": "Asaṁsaṭṭhoti dassanasavanasamullapanasambhogakāyasaṁsaggānaṁ abhāvena asaṁsaṭṭho yathāvuttasaṁsaggarahito.",
  "atk-s0508a26:484_4": "Ubhayanti, gahaṭṭhehi anāgārehi cāti ubhayehipi asaṁsaṭṭho.",
  "atk-s0508a26:484_5": "Karaṇe hi idaṁ paccattavacanaṁ.",
  "atk-s0508a26:485_0": "Attānaṁ dassaye tathāti ajaḷo amūgopi samāno yathā jaḷo vā mūgo vā, tathā attānaṁ dasseyya, etena pāgabbiyappahānamāha.",
  "atk-s0508a26:485_1": "Jaḷo va mūgo vāti ca gāthāsukhatthaṁ rassattaṁ kataṁ, samuccayattho ca vāsaddo.",
  "atk-s0508a26:485_2": "Nātivelaṁ sambhāseyyāti ativelaṁ atikkantapamāṇaṁ na bhāseyya, mattabhāṇī assāti attho.",
  "atk-s0508a26:485_3": "Saṅghamajjhamhīti bhikkhusaṅghe, janasamūhe vā.",
  "atk-s0508a26:486_0": "Na so upavade kañcīti so yathāvuttapaṭipattiko bhikkhu hīnaṁ vā majjhimaṁ vā ukkaṭṭhaṁ vā yaṁkiñci na vācāya upavadeyya.",
  "atk-s0508a26:486_1": "Upaghātaṁ vivajjayeti kāyena upaghātaṁ pariviheṭhanaṁ vajjeyya.",
  "atk-s0508a26:486_2": "Saṁvuto pātimokkhasminti pātimokkhamhi pātimokkhasaṁvarasīle saṁvuto assa, pātimokkhasaṁvarena pihitakāyavāco siyāti attho.",
  "atk-s0508a26:486_3": "Mattaññū cassa bhojaneti pariyesanapaṭiggahaṇaparibhogavissajjanesu bhojane pamāṇaññū siyā.",
  "atk-s0508a26:487_0": "Suggahītanimittassāti ‘‘evaṁ me manasi karoto cittaṁ samāhitaṁ ahosī’’ti tadākāraṁ sallakkhento suṭṭhu gahitasamādhinimitto assa.",
  "atk-s0508a26:487_1": "‘‘Suggahītanimitto so’’tipi pāṭho, so yogīti attho.",
  "atk-s0508a26:487_2": "Cittassuppādakovidoti evaṁ bhāvayato cittaṁ līnaṁ hoti, ‘‘evaṁ uddhata’’nti līnassa uddhatassa ca cittassa uppattikāraṇe kusalo assa.",
  "atk-s0508a26:487_3": "Līne hi citte dhammavicayavīriyapītisambojjhaṅgā bhāvetabbā, uddhate passaddhisamādhiupekkhāsambojjhaṅgā.",
  "atk-s0508a26:487_4": "Satisambojjhaṅgo pana sabbattha icchitabbo.",
  "atk-s0508a26:487_5": "Tenāha bhagavā – ‘‘yasmiñca kho, bhikkhave, samaye līnaṁ cittaṁ hoti, kālo tasmiṁ samaye dhammavicayasambojjhaṅgassa bhāvanāyā’’tiādi (saṁ. ni. 5.234).",
  "atk-s0508a26:487_6": "Samathaṁ anuyuñjeyyāti samathabhāvanaṁ bhāveyya, anuppannaṁ samādhiṁ uppādeyya, uppannañca yāva vasībhāvappatti, tāva vaḍḍheyya byūheyyāti attho.",
  "atk-s0508a26:487_7": "Kālena ca vipassananti yathāladdhaṁ samādhiṁ nikantiyā apariyādānena hānabhāgiyaṁ ṭhitibhāgiyaṁ vā akatvā nibbedhabhāgiyaṁva katvā kālena vipassanañca anuyuñjeyya.",
  "atk-s0508a26:487_8": "Atha vā kālena ca vipassananti samathaṁ anuyuñjanto tassa thirībhūtakāle saṅkocaṁ anāpajjitvā ariyamaggādhigamāya vipassanaṁ anuyuñjeyya. Yathāha –",
  "atk-s0508a26:488_0": "‘‘Atha vā samādhilābhena, vivittasayanena vā;",
  "atk-s0508a26:489_0": "Bhikkhu vissāsamāpādi, appatto āsavakkhaya’’nti. (dha. pa. 271-272);",
  "atk-s0508a26:490_0": "Tena vuttaṁ – ‘‘vīriyasātaccasampanno’’tiādi.",
  "atk-s0508a26:490_1": "Satatabhāvo sātaccaṁ, vīriyassa sātaccaṁ, tena sampanno samannāgato, satatapavattavīriyo, niccapaggahitavīriyoti attho.",
  "atk-s0508a26:490_2": "Yuttayogo sadā siyāti sabbakālaṁ bhāvanānuyutto siyā.",
  "atk-s0508a26:490_3": "Dukkhantanti vaṭṭadukkhassa antaṁ pariyosānaṁ nirodhaṁ nibbānaṁ appatvā vissāsaṁ na eyya na gaccheyya.",
  "atk-s0508a26:490_4": "‘‘Ahaṁ parisuddhasīlo jhānalābhī abhiññālābhī vipassanaṁ matthakaṁ pāpetvā ṭhito’’ti vā vissaṭṭho na bhaveyyāti attho.",
  "atk-s0508a26:491_0": "Evaṁ viharamānassāti, evaṁ vivittasenāsanasevanādinā vipassanāvasena yuttayogatāpariyosānena vidhinā viharantassa.",
  "atk-s0508a26:491_1": "Suddhikāmassāti, ñāṇadassanavisuddhiṁ accantavisuddhiṁ nibbānaṁ arahattañca icchantassa.",
  "atk-s0508a26:491_2": "Saṁsāre bhayassa ikkhato bhikkhuno, kāmāsavādayo sabbe āsavā khīyanti khayaṁ abbhatthaṁ gacchanti, tesaṁ khayagamaneneva saupādisesaanupādisesapabhedaṁ duvidhampi nibbānaṁ adhigacchati pāpuṇāti.",
  "atk-s0508a26:492_0": "Evaṁ thero tassa bhikkhuno ovādadānāpadesena attanā tathāpaṭipannabhāvaṁ dīpento aññaṁ byākāsi.",
  "atk-s0508a26:493_0": "Vaṅgantaputtaupasenattheragāthāvaṇṇanā niṭṭhitā.",
  "atk-s0508a26:494_0": "7. (Apara)-gotamattheragāthāvaṇṇanā",
  "atk-s0508a26:495_0": "Vijāneyya sakaṁ atthantiādikā āyasmato aparassa gotamattherassa gāthā. Kā uppatti?",
  "atk-s0508a26:495_1": "Ayampi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinitvā amhākaṁ bhagavato uppattito puretarameva sāvatthiyaṁ udiccabrāhmaṇakule nibbattitvā vayappatto tiṇṇaṁ vedānaṁ pāragū hutvā, vādamaggaṁ uggahetvā attano vādassa upari uttariṁ vadantaṁ alabhanto tehi tehi viggāhikakathaṁ anuyutto vicarati.",
  "atk-s0508a26:495_2": "Atha amhākaṁ bhagavā loke uppajjitvā pavattitavaradhammacakko anupubbena yasādike veneyye vinetvā anāthapiṇḍikassa abhiyācanāya sāvatthiṁ upagacchi.",
  "atk-s0508a26:495_3": "Tadā satthu jetavanapaṭiggahe paṭiladdhasaddho satthāraṁ upasaṅkamitvā dhammaṁ sutvā pabbajjaṁ yāci.",
  "atk-s0508a26:495_4": "Satthā aññataraṁ piṇḍacārikaṁ bhikkhuṁ āṇāpesi – ‘‘bhikkhu, imaṁ pabbājehī’’ti.",
  "atk-s0508a26:495_5": "So tena pabbājiyamāno khuraggeyeva arahattaṁ pāpuṇitvā kosalajanapadaṁ gantvā tattha ciraṁ vasitvā puna sāvatthiṁ paccāgami.",
  "atk-s0508a26:495_6": "Taṁ bahū ñātakā brāhmaṇamahāsālā upasaṅkamitvā payirupāsitvā nisinnā ‘‘imasmiṁ loke bahū samaṇabrāhmaṇā saṁsāre suddhivādā, tesu katamesaṁ nu kho vādo niyyāniko, kathaṁ paṭipajjanto saṁsārato sujjhatī’’ti pucchiṁsu.",
  "atk-s0508a26:495_7": "Thero tesaṁ tamatthaṁ pakāsento –",
  "atk-s0508a26:496_0": "587.",
  "atk-s0508a26:497_0": " ‘‘Vijāneyya sakaṁ atthaṁ, avalokeyyātha pāvacanaṁ;",
  "atk-s0508a26:498_0": "Yañcettha assa patirūpaṁ, sāmaññaṁ ajjhūpagatassa.",
  "atk-s0508a26:499_0": "588.",
  "atk-s0508a26:500_0": " ‘‘Mittaṁ idha ca kalyāṇaṁ, sikkhā vipulaṁ samādānaṁ;",
  "atk-s0508a26:501_0": "Sussūsā ca garūnaṁ, etaṁ samaṇassa patirūpaṁ.",
  "atk-s0508a26:502_0": "589.",
  "atk-s0508a26:503_0": " ‘‘Buddhesu sagāravatā, dhamme apaciti yathābhūtaṁ;",
  "atk-s0508a26:504_0": "Saṅghe ca cittīkāro, etaṁ samaṇassa patirūpaṁ.",
  "atk-s0508a26:505_0": "590.",
  "atk-s0508a26:506_0": " ‘‘Ācāragocare yutto, ājīvo sodhito agārayho;",
  "atk-s0508a26:507_0": "Cittassa ca saṇṭhapanaṁ, etaṁ samaṇassa patirūpaṁ.",
  "atk-s0508a26:508_0": "591.",
  "atk-s0508a26:509_0": " ‘‘Cārittaṁ atha vārittaṁ, iriyāpathiyaṁ pasādaniyaṁ;",
  "atk-s0508a26:510_0": "Adhicitte ca āyogo, etaṁ samaṇassa patirūpaṁ.",
  "atk-s0508a26:511_0": "592.",
  "atk-s0508a26:512_0": " ‘‘Āraññakāni senāsanāni, pantāni appasaddāni;",
  "atk-s0508a26:513_0": "Bhajitabbāni muninā, etaṁ samaṇassa patirūpaṁ.",
  "atk-s0508a26:514_0": "593.",
  "atk-s0508a26:515_0": " ‘‘Sīlañca bāhusaccañca, dhammānaṁ pavicayo yathābhūtaṁ;",
  "atk-s0508a26:516_0": "Saccānaṁ abhisamayo, etaṁ samaṇassa patirūpaṁ.",
  "atk-s0508a26:517_0": "594.",
  "atk-s0508a26:518_0": " ‘‘Bhāveyya ca aniccanti, anattasaññaṁ asubhasaññañca;",
  "atk-s0508a26:519_0": "Lokamhi ca anabhiratiṁ, etaṁ samaṇassa patirūpaṁ.",
  "atk-s0508a26:520_0": "595.",
  "atk-s0508a26:521_0": " ‘‘Bhāveyya ca bojjhaṅge, iddhipādāni indriyāni balāni;",
  "atk-s0508a26:522_0": "Aṭṭhaṅgamaggamariyaṁ, etaṁ samaṇassa patirūpaṁ.",
  "atk-s0508a26:523_0": "596.",
  "atk-s0508a26:524_0": " ‘‘Taṇhaṁ pajaheyya muni, samūlake āsave padāleyya;",
  "atk-s0508a26:525_0": "Vihareyya vippamutto, etaṁ samaṇassa patirūpa’’nti. –",
  "atk-s0508a26:526_0": "Imā gāthā abhāsi.",
  "atk-s0508a26:527_0": "Tattha vijāneyya sakaṁ atthanti, viññūjātiko puriso attano atthaṁ yāthāvato vicāretvā jāneyya.",
  "atk-s0508a26:527_1": "Vicārento ca avalokeyyātha pāvacanaṁ idha loke puthusamaṇabrāhmaṇehi sammāsambuddhena ca pavuttaṁ pāvacanaṁ, samayo.",
  "atk-s0508a26:527_2": "Tattha yaṁ niyyānikaṁ, taṁ olokeyya paññācakkhunā passeyya.",
  "atk-s0508a26:527_3": "Ime hi nānātitthiyā samaṇabrāhmaṇā anicce ‘‘nicca’’nti, anattani ‘‘attā’’ti, asuddhimaggañca ‘‘suddhimaggo’’ti micchābhinivesino aññamaññañca viruddhavādā, tasmā nesaṁ vādo aniyyāniko.",
  "atk-s0508a26:527_4": "Sammāsambuddho pana ‘‘sabbe saṅkhārā aniccā, sabbe dhammā anattā, santaṁ nibbāna’’nti sayambhūñāṇena yathābhūtaṁ abbhaññāya pavedeti, tasmā ‘‘tassa vādo niyyāniko’’ti satthu sāsanamahantataṁ olokeyyāti attho.",
  "atk-s0508a26:527_5": "Yañcettha assa patirūpaṁ, sāmaññaṁ ajjhūpagatassāti, sāmaññaṁ samaṇabhāvaṁ pabbajjaṁ upagatassa kulaputtassa yaṁ ettha sāsane pabbajitabhāve vā patirūpaṁ yuttarūpaṁ sāruppaṁ assa siyā, tampi apalokeyya.",
  "atk-s0508a26:528_0": "Kiṁ pana tanti āha ‘‘mittaṁ idha ca kalyāṇa’’ntiādi.",
  "atk-s0508a26:528_1": "Imasmiṁ sāsane kalyāṇamittaṁ seviyamānaṁ samaṇassa patirūpanti yojanā. Esa nayo itaresupi.",
  "atk-s0508a26:528_2": "Kalyāṇamittañhi nissāya akusalaṁ pajahati, kusalaṁ bhāveti, suddhamattānaṁ pariharati.",
  "atk-s0508a26:528_3": "Sikkhā vipulaṁ samādānanti vipulaṁ sikkhāsamādānaṁ, mahatiyā nibbānāvahāya adhisīlādisikkhāya anuṭṭhānanti attho.",
  "atk-s0508a26:528_4": "Sussūsā ca garūnanti garūnaṁ ācariyupajjhāyādīnaṁ kalyāṇamittānaṁ ovādassa sotukamyatā pāricariyā ca. Etanti kalyāṇamittasevanādi.",
  "atk-s0508a26:529_0": "Buddhesu sagāravatāti sabbaññubuddhesu ‘‘sammāsambuddho bhagavā’’ti gāravayogo garucittīkāro.",
  "atk-s0508a26:529_1": "Dhamme apaciti yathābhūtanti ariyadhamme yāthāvato apacāyanaṁ ādarena abhipūjanaṁ. Saṅgheti ariyasaṅghe.",
  "atk-s0508a26:529_2": "Cittīkāroti sakkāro sammānanaṁ.",
  "atk-s0508a26:529_3": "Etanti ratanattayagarukaraṇaṁ.",
  "atk-s0508a26:530_0": "Ācāragocare yuttoti kāyikavācasikavītikkamanasaṅkhātaṁ anācāraṁ, piṇḍapātādīnaṁ atthāya upasaṅkamituṁ ayuttaṭṭhānabhūtaṁ vesiyādiagocarañca pahāya kāyikavācasikaavītikkamanasaṅkhātena ācārena piṇḍapātādīnaṁ atthāya upasaṅkamituṁ yuttaṭṭhānabhūtena gocarena ca yutto sampanno, sampannaācāragocaroti attho.",
  "atk-s0508a26:530_1": "Ājīvo sodhitoti veḷudānādiṁ buddhapaṭikuṭṭhaṁ anesanaṁ pahāya anavajjuppāde paccaye sevantassa ājīvo sodhito hoti suvisuddho, sodhitattā eva agārayho viññūhi.",
  "atk-s0508a26:530_2": "Cittassa ca saṇṭhapananti yathā cakkhādidvārehi rūpādiārammaṇesu abhijjhādayo nappavattanti, evaṁ diṭṭhe diṭṭhamattādivasena cittassa sammā ṭhapanaṁ.",
  "atk-s0508a26:530_3": "Etanti ācāragocarasampatti ājīvapārisuddhi indriyesu guttadvāratāti etaṁ tayaṁ.",
  "atk-s0508a26:531_0": "Cārittanti caritvā paripūretabbasīlaṁ.",
  "atk-s0508a26:531_1": "Vārittanti viratiyā akaraṇena paripūretabbasīlaṁ.",
  "atk-s0508a26:531_2": "Iriyāpathiyaṁ pasādaniyanti paresaṁ pasādāvahaṁ ākappasampattinimittaṁ iriyāpathanissitaṁ sampajaññaṁ.",
  "atk-s0508a26:531_3": "Adhicitte ca āyogoti samathavipassanāsu anuyogo bhāvanā.",
  "atk-s0508a26:532_0": "Āraññakānīti araññe pariyāpannāni. Pantānīti vivittāni.",
  "atk-s0508a26:533_0": "Sīlanti catupārisuddhisīlaṁ.",
  "atk-s0508a26:533_1": "Heṭṭhā hi bhinditvā vuttaṁ, idha abhinditvā vadati. Bāhusaccanti bahussutabhāvo.",
  "atk-s0508a26:533_2": "So hi bhāvanānuyogassa bahukāro, bojjhaṅgakosallaanuttarasītibhāvaadhicittayuttatādīsu sammā pavicayabahulassa samathavipassanānuyogo sampajjati.",
  "atk-s0508a26:533_3": "Dhammānaṁ pavicayo yathābhūtanti rūpārūpadhammānaṁ aviparītasalakkhaṇato sāmaññalakkhaṇato ca parivīmaṁsā.",
  "atk-s0508a26:533_4": "Iminā adhipaññādhammavipassanamāha.",
  "atk-s0508a26:533_5": "Saccānaṁ abhisamayoti dukkhādīnaṁ ariyasaccānaṁ pariññābhisamayādivasena paṭivedho.",
  "atk-s0508a26:534_0": "Svāyaṁ saccābhisamayo yathā hoti, taṁ dassetuṁ ‘‘bhāveyyā’’tiādi vuttaṁ.",
  "atk-s0508a26:534_1": "Tattha bhāveyya ca aniccanti ‘‘sabbe saṅkhārā aniccā’’tiādinā (dha. pa.",
  "atk-s0508a26:534_2": "277) avibhāgato ‘‘yaṁ kiñci rūpaṁ atītānāgatapaccuppanna’’ntiādinā (vibha. 2; saṁ. ni.",
  "atk-s0508a26:534_3": "3.49) vibhāgato vā sabbasaṅkhāresu aniccasaññaṁ bhāveyya uppādeyya ceva vaḍḍheyya cāti attho.",
  "atk-s0508a26:534_4": "Anattasaññanti, ‘‘sabbe dhammā anattā’’ti pavattaṁ anattasaññañca bhāveyyāti yojanā. Evaṁ sesesupi.",
  "atk-s0508a26:534_5": "Asubhasaññanti, karajakāye sabbasmimpi vā tebhūmakasaṅkhāre kilesāsucipaggharaṇato ‘‘asubhā’’ti pavattasaññaṁ.",
  "atk-s0508a26:534_6": "Dukkhasaññāparivārā hi ayaṁ, eteneva cettha dukkhasaññāpi gahitāti veditabbaṁ.",
  "atk-s0508a26:534_7": "Lokamhi ca anabhiratinti sabbaloke tebhūmakesu saṅkhāresu anābhiratisaññaṁ.",
  "atk-s0508a26:534_8": "Etena ādīnavānupassanaṁ nibbidānupassanañca vadati.",
  "atk-s0508a26:535_0": "Evaṁ pana vipassanābhāvanaṁ anuyutto taṁ ussukkāpento ime dhamme vaḍḍheyyāti dassento ‘‘bhāveyya ca bojjhaṅge’’ti gāthamāha.",
  "atk-s0508a26:535_1": "Tassattho – bodhiyā satiādisattavidhadhammasāmaggiyā, bodhissa vā taṁsamaṅgino puggalassa aṅgāti bojjhaṅgā, satiādayo dhammā.",
  "atk-s0508a26:535_2": "Te satiādike sattabojjhaṅge, chandaādīni cattāri iddhipādāni, saddhādīni pañcindriyāni, saddhādīniyeva pañca balāni, sammādiṭṭhiādīnaṁ vasena aṭṭhaṅgaariyamaggañca.",
  "atk-s0508a26:535_3": "Ca-saddena satipaṭṭhānāni sammappadhānāni ca gahitānīti sabbepi sattatiṁsappabhede bodhipakkhiyadhamme bhāveyya uppādeyya ceva vaḍḍheyya ca.",
  "atk-s0508a26:535_4": "Tattha yadetesaṁ paṭhamamaggakkhaṇe uppādanaṁ, uparimaggakkhaṇe ca vaḍḍhanaṁ, etaṁ samaṇassa bhikkhuno sāruppanti.",
  "atk-s0508a26:536_0": "Evaṁ bodhipakkhiyasattatiṁsadhamme bhāvento yathā maggasaccaṁ bhāvanābhisamayavasena abhisameti, evaṁ samudayasaccaṁ pahānābhisamayavasena, nirodhasaccaṁ sacchikiriyābhisamayavasena abhisametīti dassento ‘‘taṇhaṁ pajaheyyā’’ti osānagāthamāha.",
  "atk-s0508a26:536_1": "Tattha taṇhaṁ pajaheyyāti, kāmataṇhādipabhedaṁ sabbaṁ taṇhaṁ ariyamaggena anavasesato samucchindeyya, monaṁ vuccati ñāṇaṁ, tena samannāgatattā muni.",
  "atk-s0508a26:536_2": "Samūlake āsave padāleyyāti kāmarāgānusayādisamūlake kāmāsavādike sabbepi āsave bhindeyya samucchindeyya.",
  "atk-s0508a26:536_3": "Vihareyya vippamuttoti evaṁ sabbaso kilesānaṁ pahīnattā sabbadhi vimutto sabbūpadhipaṭinissaggaṁ nirodhaṁ nibbānaṁ sacchikatvā vihareyya.",
  "atk-s0508a26:536_4": "Etanti yadetaṁ viharaṇaṁ, etaṁ samaṇassa samitapāpassa bhikkhuno patirūpaṁ sāruppanti attho.",
  "atk-s0508a26:537_0": "Evaṁ thero samaṇasāruppapaṭipattikittanamukhena sāsanassa niyyānikabhāvaṁ tabbilomato bāhirakasamayassa aniyyānikatañca vibhāvesi.",
  "atk-s0508a26:537_1": "Taṁ sutvā te brāhmaṇamahāsālā sāsane abhippasannā saraṇādīsu patiṭṭhahiṁsu.",
  "atk-s0508a26:538_0": "(Apara)-gotamattheragāthāvaṇṇanā niṭṭhitā.",
  "atk-s0508a26:539_0": "Dasakanipātavaṇṇanā niṭṭhitā."
}