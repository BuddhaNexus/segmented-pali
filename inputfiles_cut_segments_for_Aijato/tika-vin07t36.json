{
  "tika-vin07t36:0_0": "10. Bhikkhunikkhandhako",
  "tika-vin07t36:1_0": "Mahāpajāpatigotamīvatthukathāvaṇṇanā",
  "tika-vin07t36:2_0": "403.",
  "tika-vin07t36:2_1": "Bhikkhunikkhandhake ‘‘mātugāmassa pabbajitattā’’ti idaṁ pañcavassasatato uddhaṁ saddhammassa appavattanakāraṇadassanaṁ.",
  "tika-vin07t36:2_2": "Sukkhavipassakakhīṇāsavavasena vassasahassantiādi khandhakabhāṇakānaṁ mataṁ gahetvā vuttaṁ.",
  "tika-vin07t36:2_3": "Dīghanikāyaṭṭhakathāyaṁ pana ‘‘paṭisambhidāppattehi vassasahassaṁ aṭṭhāsi, chaḷabhiññehi vassasahassaṁ, tevijjehi vassasahassaṁ, sukkhavipassakehi vassasahassaṁ, pātimokkhehi vassasahassaṁ aṭṭhāsī’’ti (dī. ni. aṭṭha. 3.161) vuttaṁ. Aṅguttara (a. ni. aṭṭha.",
  "tika-vin07t36:2_4": "3.8.51) -saṁyuttaṭṭhakathāsupi (saṁ. ni. aṭṭha.",
  "tika-vin07t36:2_5": "2.2.156) aññathāva vuttaṁ, taṁ sabbaṁ aññamaññaviruddhampi taṁtaṁbhāṇakānaṁ matena likhitasīhaḷaṭṭhakathāsu āgatanayameva gahetvā ācariyena likhitaṁ īdise kathāvirodhe sāsanaparihāniyā abhāvato, sodhanupāyābhāvā ca.",
  "tika-vin07t36:2_6": "Paramatthavirodho eva hi suttādinayena sodhanīyo, na kathāmaggavirodhoti.",
  "tika-vin07t36:3_0": "Mahāpajāpatigotamīvatthukathāvaṇṇanā niṭṭhitā.",
  "tika-vin07t36:4_0": "Bhikkhunīupasampadānujānanakathāvaṇṇanā",
  "tika-vin07t36:5_0": "404-8.",
  "tika-vin07t36:5_1": "Pāḷiyaṁ yadaggenāti yasmiṁ divase. Tadāti tasmiṁyeva divase. Vimānetvāti avamānaṁ katvā.",
  "tika-vin07t36:6_0": "410-1.Āpattigāminiyoti āpattiṁ āpannāyo.",
  "tika-vin07t36:6_1": "Kammavibhaṅgeti parivāre kammavibhaṅge (pari. 482 ādayo).",
  "tika-vin07t36:7_0": "413-5.",
  "tika-vin07t36:7_1": "Pāḷiyaṁ dve tisso bhikkhuniyoti dvīhi tīhi bhikkhunīhi.",
  "tika-vin07t36:7_2": "Na ārocentīti pātimokkhuddesakassa na ārocenti.",
  "tika-vin07t36:8_0": "416.Dussaveṇiyāti anekadussapaṭṭe ekato katvā kataveṇiyā.",
  "tika-vin07t36:9_0": "417.Visesakanti pattalekhādivaṇṇavisesaṁ. Pakiṇantīti vikkiṇanti.",
  "tika-vin07t36:9_1": "Namanakanti pāsukaṭṭhinamanakabandhanaṁ.",
  "tika-vin07t36:10_0": "422-5.Saṁvelliyanti kacchaṁ bandhitvā nivāsanaṁ.",
  "tika-vin07t36:10_1": "Tayo nissayeti rukkhamūlasenāsanassa tāsaṁ alabbhanato vuttaṁ.",
  "tika-vin07t36:11_0": "426-8.Aṭṭheva bhikkhuniyo yathāvuḍḍhaṁ paṭibāhantīti aṭṭha bhikkhuniyo vuḍḍhapaṭipāṭiyāva gaṇhantiyo āgatapaṭipāṭiṁ paṭibāhanti, nāññāti attho.",
  "tika-vin07t36:11_1": "Anuvādaṁ paṭṭhapentīti issariyaṁ pavattentīti atthaṁ vadanti.",
  "tika-vin07t36:12_0": "430.Bhikkhudūtenāti bhikkhunā dūtabhūtena.",
  "tika-vin07t36:12_1": "Sikkhamānadūtenāti sikkhamānāya dūtāya.",
  "tika-vin07t36:13_0": "431.Na sammatīti nappahoti.",
  "tika-vin07t36:13_1": "Navakammanti ‘‘navakammaṁ katvā vasatū’’ti apaloketvā saṅghikabhūmiyā okāsadānaṁ.",
  "tika-vin07t36:14_0": "432-6.Sannisinnagabbhāti duviññeyyagabbhā.",
  "tika-vin07t36:14_1": "Mahilātittheti itthīnaṁ sādhāraṇatitthe.",
  "tika-vin07t36:15_0": "Bhikkhunīupasampadānujānanakathāvaṇṇanā niṭṭhitā.",
  "tika-vin07t36:16_0": "Bhikkhunikkhandhakavaṇṇanānayo niṭṭhito."
}