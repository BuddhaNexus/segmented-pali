{
  "atk-s0508a216:0_0": "20. Saṭṭhinipāto",
  "atk-s0508a216:1_0": "1. Mahāmoggallānattheragāthāvaṇṇanā",
  "atk-s0508a216:2_0": "Saṭṭhinipāte āraññikātiādikā āyasmato mahāmoggallānattherassa gāthā. Kā uppatti?",
  "atk-s0508a216:2_1": "Tassa vatthu dhammasenāpativatthumhi vuttameva.",
  "atk-s0508a216:2_2": "Thero hi pabbajitadivasato sattame divase magadharaṭṭhe kallavālagāmakaṁ upanissāya samaṇadhammaṁ karonto thinamiddhe okkante satthārā – ‘‘moggallāna, moggallāna, mā, brāhmaṇa, ariyaṁ tuṇhībhāvaṁ pamādo’’tiādinā (saṁ. ni.",
  "atk-s0508a216:2_3": "2.235) saṁvejito thinamiddhaṁ vinodetvā bhagavatā vuccamānaṁ dhātukammaṭṭhānaṁ suṇanto eva vipassanaṁ vaḍḍhetvā paṭipāṭiyā uparimaggattayaṁ upagantvā aggaphalakkhaṇe sāvakapāramīñāṇassa matthakaṁ pāpuṇi. Tena vuttaṁ apadāne (apa. thera 1.1.375-397) –",
  "atk-s0508a216:3_0": "‘‘Anomadassī bhagavā, lokajeṭṭho narāsabho;",
  "atk-s0508a216:4_0": "Vihāsi himavantamhi, devasaṅghapurakkhato.",
  "atk-s0508a216:5_0": "‘‘Varuṇo nāma nāmena, nāgarājā ahaṁ tadā;",
  "atk-s0508a216:6_0": "Kāmarūpī vikubbāmi, mahodadhinivāsahaṁ.",
  "atk-s0508a216:7_0": "‘‘Saṅgaṇiyaṁ gaṇaṁ hitvā, tūriyaṁ paṭṭhapesahaṁ;",
  "atk-s0508a216:8_0": "Sambuddhaṁ parivāretvā, vādesuṁ accharā tadā.",
  "atk-s0508a216:9_0": "‘‘Vajjamānesu tūresu, devā tūrāni vajjayuṁ;",
  "atk-s0508a216:10_0": "Ubhinnaṁ saddaṁ sutvāna, buddhopi sampabujjhatha.",
  "atk-s0508a216:11_0": "‘‘Nimantetvāna sambuddhaṁ, sakaṁ bhavanupāgamiṁ;",
  "atk-s0508a216:12_0": "Āsanaṁ paññapetvāna, kālamārocayiṁ ahaṁ.",
  "atk-s0508a216:13_0": "‘‘Khīṇāsavasahassehi, parivuto lokanāyako;",
  "atk-s0508a216:14_0": "Obhāsento disā sabbā, bhavanaṁ me upāgami.",
  "atk-s0508a216:15_0": "‘‘Upaviṭṭhaṁ mahāvīraṁ, devadevaṁ narāsabhaṁ;",
  "atk-s0508a216:16_0": "Sabhikkhusaṅghaṁ tappesiṁ, annapānenahaṁ tadā.",
  "atk-s0508a216:17_0": "‘‘Anumodi mahāvīro, sayambhū aggapuggalo;",
  "atk-s0508a216:18_0": "Bhikkhusaṅghe nisīditvā, imā gāthā abhāsatha.",
  "atk-s0508a216:19_0": "‘‘Yo so saṅghaṁ apūjesi, buddhañca lokanāyakaṁ;",
  "atk-s0508a216:20_0": "Tena cittappasādena, devalokaṁ gamissati.",
  "atk-s0508a216:21_0": "‘‘Sattasattatikkhattuñca, devarajjaṁ karissati;",
  "atk-s0508a216:22_0": "Pathabyā rajjaṁ aṭṭhasataṁ, vasudhaṁ āvasissati.",
  "atk-s0508a216:23_0": "‘‘Pañcapaññāsakkhattuñca, cakkavattī bhavissati;",
  "atk-s0508a216:24_0": "Bhogā asaṅkhiyā tassa, uppajjissanti tāvade.",
  "atk-s0508a216:25_0": "‘‘Aparimeyye ito kappe, okkākakulasambhavo;",
  "atk-s0508a216:26_0": "Gotamo nāma gottena, satthā loke bhavissati.",
  "atk-s0508a216:27_0": "‘‘Nirayā so cavitvāna, manussattaṁ gamissati;",
  "atk-s0508a216:28_0": "Kolito nāma nāmena, brahmabandhu bhavissati.",
  "atk-s0508a216:29_0": "‘‘So pacchā pabbajitvāna, kusalamūlena codito;",
  "atk-s0508a216:30_0": "Gotamassa bhagavato, dutiyo hessati sāvako.",
  "atk-s0508a216:31_0": "‘‘Āraddhavīriyo pahitatto, iddhiyā pāramiṁ gato;",
  "atk-s0508a216:32_0": "Sabbāsave pariññāya, nibbāyissatināsavo.",
  "atk-s0508a216:33_0": "‘‘Pāpamittopanissāya, kāmarāgavasaṁ gato;",
  "atk-s0508a216:34_0": "Mātaraṁ pitarañcāpi, ghātayiṁ duṭṭhamānaso.",
  "atk-s0508a216:35_0": "‘‘Yaṁ yaṁ yonupapajjāmi, nirayaṁ atha mānusaṁ;",
  "atk-s0508a216:36_0": "Pāpakammasamaṅgitā, bhinnasīso marāmahaṁ.",
  "atk-s0508a216:37_0": "‘‘Idaṁ pacchimakaṁ mayhaṁ, carimo vattate bhavo;",
  "atk-s0508a216:38_0": "Idhāpi ediso mayhaṁ, maraṇakāle bhavissati.",
  "atk-s0508a216:39_0": "‘‘Pavivekamanuyutto, samādhibhāvanārato;",
  "atk-s0508a216:40_0": "Sabbāsave pariññāya, viharāmi anāsavo.",
  "atk-s0508a216:41_0": "‘‘Dharaṇimpi sugambhīraṁ, bahalaṁ duppadhaṁsiyaṁ;",
  "atk-s0508a216:42_0": "Vāmaṅguṭṭhena khobheyyaṁ, iddhiyā pāramiṁ gato.",
  "atk-s0508a216:43_0": "‘‘Asmimānaṁ na passāmi, māno mayhaṁ na vijjati;",
  "atk-s0508a216:44_0": "Sāmaṇere upādāya, garucittaṁ karomahaṁ.",
  "atk-s0508a216:45_0": "‘‘Aparimeyye ito kappe, yaṁ kammamabhinīhariṁ;",
  "atk-s0508a216:46_0": "Tāhaṁ bhūmimanuppatto, pattomhi āsavakkhayaṁ.",
  "atk-s0508a216:47_0": "‘‘Paṭisambhidā catasso…pe… kataṁ buddhassa sāsana’’nti.",
  "atk-s0508a216:48_0": "Atha naṁ satthā aparabhāge jetavanamahāvihāre ariyagaṇamajjhe nisinno tena tena guṇena attano sāvake etadagge ṭhapento ‘‘etadaggaṁ, bhikkhave, mama sāvakānaṁ bhikkhūnaṁ iddhimantānaṁ yadidaṁ mahāmoggallāno’’ti (a. ni.",
  "atk-s0508a216:48_1": "1.188, 190) iddhimantatāya etadagge ṭhapesi.",
  "atk-s0508a216:48_2": "Tena evaṁ satthārā etadagge ṭhapitena sāvakapāramiyā matthakaṁ pattena mahātherena taṁ taṁ nimittaṁ āgamma tattha tattha bhāsitā gāthā, tā saṅgītikāle dhammasaṅgāhakehi –",
  "atk-s0508a216:49_0": "1149.",
  "atk-s0508a216:50_0": " ‘‘Āraññikā piṇḍapātikā, uñchāpattāgate ratā;",
  "atk-s0508a216:51_0": "Dālemu maccuno senaṁ, ajjhattaṁ susamāhitā.",
  "atk-s0508a216:52_0": "1150.",
  "atk-s0508a216:53_0": " ‘‘Āraññikā piṇḍapātikā, uñchāpattāgate ratā;",
  "atk-s0508a216:54_0": "Dhunāma maccuno senaṁ, naḷāgāraṁva kuñjaro.",
  "atk-s0508a216:55_0": "1151.",
  "atk-s0508a216:56_0": " ‘‘Rukkhamūlikā sātatikā, uñchāpattāgate ratā;",
  "atk-s0508a216:57_0": "Dālemu maccuno senaṁ, ajjhattaṁ susamāhitā.",
  "atk-s0508a216:58_0": "1152.",
  "atk-s0508a216:59_0": " ‘‘Rukkhamūlikā sātatikā, uñchāpattāgate ratā;",
  "atk-s0508a216:60_0": "Dhunāma maccuno senaṁ, naḷāgāraṁva kuñjaro.",
  "atk-s0508a216:61_0": "1153.",
  "atk-s0508a216:62_0": " ‘‘Aṭṭhikaṅkalakuṭike, maṁsanhārupasibbite;",
  "atk-s0508a216:63_0": "Dhiratthu pure duggandhe, paragatte mamāyase.",
  "atk-s0508a216:64_0": "1154..",
  "atk-s0508a216:65_0": "‘‘Tava sarīraṁ navasotaṁ, duggandhakaraṁ paribandhaṁ;",
  "atk-s0508a216:66_0": "Bhikkhu parivajjayate taṁ, mīḷhañca yathā sucikāmo.",
  "atk-s0508a216:67_0": "1156.",
  "atk-s0508a216:68_0": " ‘‘Evañce taṁ jano jaññā, yathā jānāmi taṁ ahaṁ;",
  "atk-s0508a216:69_0": "Ārakā parivajjeyya, gūthaṭṭhānaṁva pāvuse.",
  "atk-s0508a216:70_0": "1157.",
  "atk-s0508a216:71_0": " ‘‘Evametaṁ mahāvīra, yathā samaṇa bhāsasi;",
  "atk-s0508a216:72_0": "Ettha ceke visīdanti, paṅkamhiva jaraggavo.",
  "atk-s0508a216:73_0": "1158.",
  "atk-s0508a216:74_0": " ‘‘Ākāsamhi haliddiyā, yo maññetha rajetave;",
  "atk-s0508a216:75_0": "Aññena vāpi raṅgena, vighātudayameva taṁ.",
  "atk-s0508a216:76_0": "1159.",
  "atk-s0508a216:77_0": " ‘‘Tadākāsasamaṁ cittaṁ, ajjhattaṁ susamāhitaṁ;",
  "atk-s0508a216:78_0": "Mā pāpacitte āsādi, aggikhandhaṁva pakkhimā.",
  "atk-s0508a216:79_0": "1160.",
  "atk-s0508a216:80_0": " ‘‘Passa cittakataṁ bimbaṁ, arukāyaṁ samussitaṁ;",
  "atk-s0508a216:81_0": "Āturaṁ bahusaṅkappaṁ, yassa natthi dhuvaṁ ṭhiti.",
  "atk-s0508a216:82_0": "1161.",
  "atk-s0508a216:83_0": " ‘‘Passa cittakataṁ rūpaṁ, maṇinā kuṇḍalena ca;",
  "atk-s0508a216:84_0": "Aṭṭhiṁ tacena onaddhaṁ, saha vatthehi sobhati.",
  "atk-s0508a216:85_0": "1162.",
  "atk-s0508a216:86_0": " ‘‘Alattakakatā pādā, mukhaṁ cuṇṇakamakkhitaṁ;",
  "atk-s0508a216:87_0": "Alaṁ bālassa mohāya, no ca pāragavesino.",
  "atk-s0508a216:88_0": "1163.",
  "atk-s0508a216:89_0": " ‘‘Aṭṭhāpadakatā kesā, nettā añjanamakkhitā;",
  "atk-s0508a216:90_0": "Alaṁ bālassa mohāya, no ca pāragavesino.",
  "atk-s0508a216:91_0": "1164.",
  "atk-s0508a216:92_0": " ‘‘Añjanīva navā cittā, pūtikāyo alaṅkato;",
  "atk-s0508a216:93_0": "Alaṁ bālassa mohāya, no ca pāragavesino.",
  "atk-s0508a216:94_0": "1165.",
  "atk-s0508a216:95_0": " ‘‘Odahi migavo pāsaṁ, nāsadā vāguraṁ migo;",
  "atk-s0508a216:96_0": "Bhutvā nivāpaṁ gacchāma, kaddante migabandhake.",
  "atk-s0508a216:97_0": "1166.",
  "atk-s0508a216:98_0": " ‘‘Chinno pāso migavassa, nāsadā vāguraṁ migo;",
  "atk-s0508a216:99_0": "Bhutvā nivāpaṁ gacchāma, socante migaluddake.",
  "atk-s0508a216:100_0": "1167.",
  "atk-s0508a216:101_0": " ‘‘Tadāsi yaṁ bhiṁsanakaṁ, tadāsi lomahaṁsanaṁ;",
  "atk-s0508a216:102_0": "Anekākārasampanne, sāriputtamhi nibbute.",
  "atk-s0508a216:103_0": "1168.",
  "atk-s0508a216:104_0": " ‘‘Aniccā vata saṅkhārā, uppādavayadhammino;",
  "atk-s0508a216:105_0": "Uppajjitvā nirujjhanti, tesaṁ vūpasamo sukho.",
  "atk-s0508a216:106_0": "1169.",
  "atk-s0508a216:107_0": " ‘‘Sukhumaṁ te paṭivijjhanti, vālaggaṁ usunā yathā;",
  "atk-s0508a216:108_0": "Ye pañcakkhandhe passanti, parato no ca attato.",
  "atk-s0508a216:109_0": "1170.",
  "atk-s0508a216:110_0": " ‘‘Ye ca passanti saṅkhāre, parato no ca attato;",
  "atk-s0508a216:111_0": "Paccabyādhiṁsu nipuṇaṁ, vālaggaṁ usunā yathā.",
  "atk-s0508a216:112_0": "1171.",
  "atk-s0508a216:113_0": " ‘‘Sattiyā viya omaṭṭho, ḍayhamānova matthake;",
  "atk-s0508a216:114_0": "Kāmarāgappahānāya, sato bhikkhu paribbaje.",
  "atk-s0508a216:115_0": "1172.",
  "atk-s0508a216:116_0": " ‘‘Sattiyā viya omaṭṭho, ḍayhamānova matthake;",
  "atk-s0508a216:117_0": "Bhavarāgappahānāya, sato bhikkhu paribbaje.",
  "atk-s0508a216:118_0": "1173.",
  "atk-s0508a216:119_0": " ‘‘Codito bhāvitattena, sarīrantimadhārinā;",
  "atk-s0508a216:120_0": "Migāramātupāsādaṁ, pādaṅguṭṭhena kampayiṁ.",
  "atk-s0508a216:121_0": "1174.",
  "atk-s0508a216:122_0": " ‘‘Nayidaṁ sithilamārabbha, nayidaṁ appena thāmasā;",
  "atk-s0508a216:123_0": "Nibbānamadhigantabbaṁ, sabbaganthapamocanaṁ.",
  "atk-s0508a216:124_0": "1175.",
  "atk-s0508a216:125_0": " ‘‘Ayañca daharo bhikkhu, ayamuttamaporiso;",
  "atk-s0508a216:126_0": "Dhāreti antimaṁ dehaṁ, jetvā māraṁ savāhanaṁ.",
  "atk-s0508a216:127_0": "1176.",
  "atk-s0508a216:128_0": " ‘‘Vivaramanupabhanti vijjutā, vebhārassa ca paṇḍavassa ca;",
  "atk-s0508a216:129_0": "Nagavivaragato jhāyati, putto appaṭimassa tādino.",
  "atk-s0508a216:130_0": "1177.",
  "atk-s0508a216:131_0": " ‘‘Upasanto uparato, pantasenāsano muni;",
  "atk-s0508a216:132_0": "Dāyādo buddhaseṭṭhassa, brahmunā abhivandito.",
  "atk-s0508a216:133_0": "1178.",
  "atk-s0508a216:134_0": " ‘‘Upasantaṁ uparataṁ, pantasenāsanaṁ muniṁ;",
  "atk-s0508a216:135_0": "Dāyādaṁ buddhaseṭṭhassa, vanda brāhmaṇa kassapaṁ.",
  "atk-s0508a216:136_0": "1179.",
  "atk-s0508a216:137_0": " ‘‘Yo ca jātisataṁ gacche, sabbā brāhmaṇajātiyo;",
  "atk-s0508a216:138_0": "Sottiyo vedasampanno, manussesu punappunaṁ.",
  "atk-s0508a216:139_0": "1180.",
  "atk-s0508a216:140_0": " ‘‘Ajjhāyakopi ce assa, tiṇṇaṁ vedāna pāragū;",
  "atk-s0508a216:141_0": "Etassa vandanāyetaṁ, kalaṁ nāgghati soḷasiṁ.",
  "atk-s0508a216:142_0": "1181.",
  "atk-s0508a216:143_0": " ‘‘Yo so aṭṭha vimokkhāni, purebhattaṁ aphassayi;",
  "atk-s0508a216:144_0": "Anulomaṁ paṭilomaṁ, tato piṇḍāya gacchati.",
  "atk-s0508a216:145_0": "1182.",
  "atk-s0508a216:146_0": " ‘‘Tādisaṁ bhikkhuṁ māsādi, māttānaṁ khaṇi brāhmaṇa;",
  "atk-s0508a216:147_0": "Abhippasādehi manaṁ, arahantamhi tādine;",
  "atk-s0508a216:148_0": "Khippaṁ pañjaliko vanda, mā te vijaṭi matthakaṁ.",
  "atk-s0508a216:149_0": "1183.",
  "atk-s0508a216:150_0": " ‘‘Neso passati saddhammaṁ, saṁsārena purakkhato;",
  "atk-s0508a216:151_0": "Adhogamaṁ jimhapathaṁ, kummaggamanudhāvati.",
  "atk-s0508a216:152_0": "1184.",
  "atk-s0508a216:153_0": " ‘‘Kimīva mīḷhasallitto, saṅkhāre adhimucchito;",
  "atk-s0508a216:154_0": "Pagāḷho lābhasakkāre, tuccho gacchati poṭṭhilo.",
  "atk-s0508a216:155_0": "1185.",
  "atk-s0508a216:156_0": " ‘‘Imañca passa āyantaṁ, sāriputtaṁ sudassanaṁ;",
  "atk-s0508a216:157_0": "Vimuttaṁ ubhatobhāge, ajjhattaṁ susamāhitaṁ.",
  "atk-s0508a216:158_0": "1186.",
  "atk-s0508a216:159_0": " ‘‘Visallaṁ khīṇasaṁyogaṁ, tevijjaṁ maccuhāyinaṁ;",
  "atk-s0508a216:160_0": "Dakkhiṇeyyaṁ manussānaṁ, puññakkhettaṁ anuttaraṁ.",
  "atk-s0508a216:161_0": "1187. ‘‘Ete sambahulā devā, iddhimanto yasassino.",
  "atk-s0508a216:162_0": "Dasa devasahassāni, sabbe brahmapurohitā;",
  "atk-s0508a216:163_0": "Moggallānaṁ namassantā, tiṭṭhanti pañjalīkatā.",
  "atk-s0508a216:164_0": "1188.",
  "atk-s0508a216:165_0": " ‘‘Namo te purisājañña, namo te purisuttama;",
  "atk-s0508a216:166_0": "Yassa te āsavā khīṇā, dakkhiṇeyyosi mārisa.",
  "atk-s0508a216:167_0": "1189.",
  "atk-s0508a216:168_0": " ‘‘Pūjito naradevena, uppanno maraṇābhibhū;",
  "atk-s0508a216:169_0": "Puṇḍarīkaṁva toyena, saṅkhārenupalimpati.",
  "atk-s0508a216:170_0": "1190.",
  "atk-s0508a216:171_0": " ‘‘Yassa muhuttena sahassadhā loko, saṁvidito sabrahmakappo vasi;",
  "atk-s0508a216:172_0": "Iddhiguṇe cutupapāte kāle, passati devatā sa bhikkhu.",
  "atk-s0508a216:173_0": "1191.",
  "atk-s0508a216:174_0": " ‘‘Sāriputtova paññāya, sīlena upasamena ca;",
  "atk-s0508a216:175_0": "Yopi pāraṅgato bhikkhu, etāvaparamo siyā.",
  "atk-s0508a216:176_0": "1192.",
  "atk-s0508a216:177_0": " ‘‘Koṭisatasahassassa, attabhāvaṁ khaṇena nimmine;",
  "atk-s0508a216:178_0": "Ahaṁ vikubbanāsu kusalo, vasībhūtomhi iddhiyā.",
  "atk-s0508a216:179_0": "1193.",
  "atk-s0508a216:180_0": " ‘‘Samādhivijjāvasipāramīgato, moggallānagotto asitassa sāsane;",
  "atk-s0508a216:181_0": "Dhīro samucchindi samāhitindriyo, nāgo yathā pūtilataṁva bandhanaṁ.",
  "atk-s0508a216:182_0": "1194.",
  "atk-s0508a216:183_0": " ‘‘Pariciṇṇo mayā satthā, kataṁ buddhassa sāsanaṁ;",
  "atk-s0508a216:184_0": "Ohito garuko bhāro, bhavanetti samūhatā.",
  "atk-s0508a216:185_0": "1195.",
  "atk-s0508a216:186_0": " ‘‘Yassa catthāya pabbajito, agārasmānagāriyaṁ;",
  "atk-s0508a216:187_0": "So me attho anuppatto, sabbasaṁyojanakkhayo.",
  "atk-s0508a216:188_0": "1196.",
  "atk-s0508a216:189_0": " ‘‘Kīdiso nirayo āsi, yattha dussī apaccatha;",
  "atk-s0508a216:190_0": "Vidhuraṁ sāvakamāsajja, kakusandhañca brāhmaṇaṁ.",
  "atk-s0508a216:191_0": "1197.",
  "atk-s0508a216:192_0": " ‘‘Sataṁ āsi ayosaṅkū, sabbe paccattavedanā;",
  "atk-s0508a216:193_0": "Īdiso nirayo āsi, yattha dussī apaccatha;",
  "atk-s0508a216:194_0": "Vidhuraṁ sāvakamāsajja, kakusandhañca brāhmaṇaṁ.",
  "atk-s0508a216:195_0": "1198.",
  "atk-s0508a216:196_0": " ‘‘Yo etamabhijānāti, bhikkhu buddhassa sāvako;",
  "atk-s0508a216:197_0": "Tādisaṁ bhikkhumāsajja, kaṇha dukkhaṁ nigacchasi.",
  "atk-s0508a216:198_0": "1199.",
  "atk-s0508a216:199_0": " ‘‘Majjhesarasmiṁ tiṭṭhanti, vimānā kappaṭhāyino;",
  "atk-s0508a216:200_0": "Veḷuriyavaṇṇā rucirā, accimanto pabhassarā;",
  "atk-s0508a216:201_0": "Accharā tattha naccanti, puthu nānattavaṇṇiyo.",
  "atk-s0508a216:202_0": "1200.",
  "atk-s0508a216:203_0": " ‘‘Yo etamabhijānāti…pe… kaṇha dukkhaṁ nigacchasi.",
  "atk-s0508a216:204_0": "1201.",
  "atk-s0508a216:205_0": " ‘‘Yo ve buddhena codito, bhikkhusaṅghassa pekkhato;",
  "atk-s0508a216:206_0": "Migāramātupāsādaṁ, pādaṅguṭṭhena kampayi.",
  "atk-s0508a216:207_0": "1202.",
  "atk-s0508a216:208_0": " ‘‘Yo etamabhijānāti…pe… kaṇha dukkhaṁ nigacchasi.",
  "atk-s0508a216:209_0": "1203.",
  "atk-s0508a216:210_0": " ‘‘Yo vejayantapāsādaṁ, pādaṅguṭṭhena kampayi;",
  "atk-s0508a216:211_0": "Iddhibalenupatthaddho, saṁvejesi ca devatā.",
  "atk-s0508a216:212_0": "1204.",
  "atk-s0508a216:213_0": " ‘‘Yo etamabhijānāti…pe… kaṇha dukkhaṁ nigacchasi.",
  "atk-s0508a216:214_0": "1205.",
  "atk-s0508a216:215_0": " ‘‘Yo vejayantapāsāde, sakkaṁ so paripucchati;",
  "atk-s0508a216:216_0": "Api āvuso jānāsi, taṇhakkhayavimuttiyo;",
  "atk-s0508a216:217_0": "Tassa sakko viyākāsi, pañhaṁ puṭṭho yathātathaṁ.",
  "atk-s0508a216:218_0": "1206.",
  "atk-s0508a216:219_0": " ‘‘Yo etamabhijānāti…pe… kaṇha dukkhaṁ nigacchasi.",
  "atk-s0508a216:220_0": "1207.",
  "atk-s0508a216:221_0": " ‘‘Yo brahmānaṁ paripucchati, sudhammāyaṁ ṭhito sabhaṁ;",
  "atk-s0508a216:222_0": "Ajjāpi tyāvuso sā diṭṭhi, yā te diṭṭhi pure ahu;",
  "atk-s0508a216:223_0": "Passasi vītivattantaṁ, brahmaloke pabhassaraṁ.",
  "atk-s0508a216:224_0": "1208.",
  "atk-s0508a216:225_0": " ‘‘Tassa brahmā viyākāsi, pañhaṁ puṭṭho yathātathaṁ;",
  "atk-s0508a216:226_0": "Na me mārisa sā diṭṭhi, yā me diṭṭhi pure ahu.",
  "atk-s0508a216:227_0": "1209.",
  "atk-s0508a216:228_0": " ‘‘Passāmi vītivattantaṁ, brahmaloke pabhassaraṁ;",
  "atk-s0508a216:229_0": "Sohaṁ ajja kathaṁ vajjaṁ, ahaṁ niccomhi sassato.",
  "atk-s0508a216:230_0": "1210.",
  "atk-s0508a216:231_0": " ‘‘Yo etamabhijānāti…pe… kaṇha dukkhaṁ nigacchasi.",
  "atk-s0508a216:232_0": "1211.",
  "atk-s0508a216:233_0": " ‘‘Yo mahāneruno kūṭaṁ, vimokkhena aphassayi;",
  "atk-s0508a216:234_0": "Vanaṁ pubbavidehānaṁ, ye ca bhūmisayā narā.",
  "atk-s0508a216:235_0": "1212.",
  "atk-s0508a216:236_0": " ‘‘Yo etamabhijānāti, bhikkhu buddhassa sāvako;",
  "atk-s0508a216:237_0": "Tādisaṁ bhikkhumāsajja, kaṇha dukkhaṁ nigacchasi.",
  "atk-s0508a216:238_0": "1213.",
  "atk-s0508a216:239_0": " ‘‘Na ve aggi cetayati, ahaṁ bālaṁ ḍahāmiti;",
  "atk-s0508a216:240_0": "Bālova jalitaṁ aggiṁ, āsajja naṁ paḍayhati.",
  "atk-s0508a216:241_0": "1214.",
  "atk-s0508a216:242_0": " ‘‘Evameva tuvaṁ māra, āsajja naṁ tathāgataṁ;",
  "atk-s0508a216:243_0": "Sayaṁ ḍahissasi attānaṁ, bālo aggiṁva samphusaṁ.",
  "atk-s0508a216:244_0": "1215.",
  "atk-s0508a216:245_0": " ‘‘Apuññaṁ pasavī māro, āsajja naṁ tathāgataṁ;",
  "atk-s0508a216:246_0": "Kinnu maññasi pāpima, na me pāpaṁ vipaccati.",
  "atk-s0508a216:247_0": "1216.",
  "atk-s0508a216:248_0": " ‘‘Karato te cīyate pāpaṁ, cirarattāya antaka;",
  "atk-s0508a216:249_0": "Māra nibbinda buddhamhā, āsaṁ mākāsi bhikkhusu.",
  "atk-s0508a216:250_0": "1217.",
  "atk-s0508a216:251_0": " ‘‘Iti māraṁ atajjesi, bhikkhu bhesakaḷāvane;",
  "atk-s0508a216:252_0": "Tato so dummano yakkho, tatthevantaradhāyathā’’ti. –",
  "atk-s0508a216:253_0": "Itthaṁ sudaṁ āyasmā mahāmoggallāno thero gāthāyo abhāsitthāti.",
  "atk-s0508a216:254_0": "Iminā anukkamena ekaccaṁ saṅgahaṁ āropetvā ṭhapitā.",
  "atk-s0508a216:255_0": "Tattha ‘‘āraññikā’’tiādikā catasso gāthā bhikkhūnaṁ ovādadānavasena bhāsitā.",
  "atk-s0508a216:255_1": "Āraññikāti gāmantasenāsanaṁ paṭikkhipitvā āraññakadhutaṅgasamādānena āraññikā.",
  "atk-s0508a216:255_2": "Saṅghabhattaṁ paṭikkhipitvā piṇḍapātikaṅgasamādānena piṇḍapātikā, ghare ghare laddhapiṇḍapātena yāpanakā.",
  "atk-s0508a216:255_3": "Uñchāpattāgateratāti uñchācariyāya patte āgate pattapariyāpanne ratā, teneva abhiratā santuṭṭhā.",
  "atk-s0508a216:255_4": "Dālemu maccuno senanti attānaṁ anatthajanane sahāyabhāvūpagamanato maccurājassa senābhūtaṁ kilesavāhiniṁ samucchindema.",
  "atk-s0508a216:255_5": "Ajjhattaṁ susamāhitāti gocarajjhattesu suṭṭhu samāhitā hutvā, etenassa padālanupāyamāha.",
  "atk-s0508a216:256_0": "Dhunāmāti niddhunāma viddhaṁsema.",
  "atk-s0508a216:257_0": "Sātatikāti sātaccakārino bhāvanāya satatapavattavīriyā.",
  "atk-s0508a216:258_0": "‘‘Aṭṭhikaṅkalakuṭike’’tiādikā catasso gāthā attānaṁ palobhetuṁ upagatāya gaṇikāya ovādavasena abhāsi.",
  "atk-s0508a216:258_1": "Tattha aṭṭhikaṅkalakuṭiketi aṭṭhisaṅkhalikāmayakuṭike.",
  "atk-s0508a216:258_2": "Nhārupasibbiteti navahi nhārusatehi samantato sibbite.",
  "atk-s0508a216:258_3": "Araññe kuṭiyo dārudaṇḍe ussāpetvā valliādīhi bandhitvā kariyanti, tvaṁ pana paramajegucchena aṭṭhikaṅkalena paramajeguccheheva nhārūhi bandhitvā katā, ativiya jegucchā paṭikkūlā cāti dasseti.",
  "atk-s0508a216:258_4": "Dhiratthu pūre duggandheti kesalomādino nānappakārassa asucino pūre paripuṇṇe, tato eva duggandhe dhiratthu tava dhīkāro hotu.",
  "atk-s0508a216:258_5": "Paragatte mamāyaseti idañca te duggandhassa upari phoṭasamuṭṭhānaṁ parissayaṁ evaṁ asuciduggandhaṁ jegucchaṁ paṭikkūlasamādānaṁ tādise eva aññasmiṁ padese soṇasiṅgālakimikulādīnaṁ gattabhūte kaḷevare mamattaṁ karosi.",
  "atk-s0508a216:259_0": "Gūthabhasteti gūthabharitabhastasadise.",
  "atk-s0508a216:259_1": "Taconaddheti tacena onaddhe chavimattapaṭicchāditakibbise.",
  "atk-s0508a216:259_2": "Uragaṇḍipisācinīti ure ṭhitagaṇḍadvayavatī bhayānakabhāvato anatthāvahato ca pisācasadisī.",
  "atk-s0508a216:259_3": "Yāni sandanti sabbadāti yāni nava sotāni, nava vaṇamukhāni sabbadā rattindivaṁ sandanti, savanti, asuciṁ paggharanti.",
  "atk-s0508a216:260_0": "Paribandhanti sammāpaṭipattiparibandhabhūtaṁ.",
  "atk-s0508a216:260_1": "Bhikkhūti saṁsāre bhayaṁ ikkhanto bhinnakileso vā dūrato parivajjayateti mamattaṁ na karoti.",
  "atk-s0508a216:260_2": "Mīḷhañca yathā sucikāmoti ca-iti nipātamattaṁ.",
  "atk-s0508a216:260_3": "Yathā sucijātiko sucimeva icchanto sasīsaṁ nhāto mīḷhaṁ disvā dūratova parivajjesi, evamevaṁ bhikkhūti attho.",
  "atk-s0508a216:261_0": "Evañce taṁ jano jaññā, yathā jānāmi taṁ ahanti evaṁ sarīrasaññitaṁ asucipuñjaṁ yathā ahaṁ yathābhūtaṁ jānāmi, evameva mahājano jāneyya, taṁ ārakā dūratova parivajjeyya.",
  "atk-s0508a216:261_1": "Gūthaṭṭhānaṁvapāvuseti pāvusakāle kilinnāsuciṁ nirantaraṁ gūthaṭṭhānaṁ viya sucijātiko.",
  "atk-s0508a216:261_2": "Yasmā pana taṁ yathābhūtaṁ na jānāti, tasmā tattha nimuggo sīsaṁ na ukkhipatīti adhippāyo.",
  "atk-s0508a216:262_0": "Evaṁ therena sarīre dose vibhāvite sā gaṇikā lajjāvanatamukhā there gāravaṁ paccupaṭṭhapetvā ‘‘evametaṁ mahāvīrā’’ti gāthaṁ vatvā theraṁ vanditvā aṭṭhāsi.",
  "atk-s0508a216:262_1": "Tattha ettha ceketi evaṁ pākaṭapaṭikkūlasabhāvepi etasmiṁ kāye ekacce sattā āsattibalavatāya visīdanti visādaṁ āpajjanti.",
  "atk-s0508a216:262_2": "Paṅkamhiva jaraggavo mahākaddamakucchiyaṁ sampatitadubbalabalibaddo viya byasanameva pāpuṇantīti attho.",
  "atk-s0508a216:263_0": "Puna taṁ thero mādise evarūpā paṭipatti niratthakā vighātāvahā evāti dassento ‘‘ākāsamhī’’tiādinā gāthādvayamāha.",
  "atk-s0508a216:263_1": "Tassattho – yo puggalo haliddiyā aññena vā raṅgajātena ākāsaṁ rañjituṁ maññeyya, tassa taṁ kammaṁ vighātudayaṁ cittavighātāvahameva siyā, yathā taṁ avisaye yogo.",
  "atk-s0508a216:264_0": "Tadākāsasamaṁ cittanti tayidaṁ mama cittaṁ ākāsasamaṁ katthaci alaggabhāvena ajjhattaṁ suṭṭhu samāhitaṁ, tasmā mā pāpacitte āsādīti kāmesu nimuggatāya lāmakacitte nihīnacitte mādise mā āsādehi.",
  "atk-s0508a216:264_1": "Aggikhandhaṁva pakkhimāti pakkhimā salabho aggikkhandhaṁ āsādento anatthameva pāpuṇāti, evaṁ sampadamidaṁ tuyhanti dasseti.",
  "atk-s0508a216:265_0": "Passa cittakatantiādikā satta gāthā tameva gaṇikaṁ disvā vipallattacittānaṁ bhikkhūnaṁ ovādadānavasena vuttā.",
  "atk-s0508a216:265_1": "Taṁ sutvā sā gaṇikā maṅkubhūtā āgatamaggeneva palātā.",
  "atk-s0508a216:266_0": "Tadāsītiādikā catasso gāthā āyasmato sāriputtattherassa parinibbānaṁ ārabbha vuttā.",
  "atk-s0508a216:266_1": "Tattha anekākārasampanneti anekehi sīlasaṁvarādippakārehi paripuṇṇe.",
  "atk-s0508a216:267_0": "Sukhumaṁ te paṭivijjhantīti te yogino atisukhumaṁ paṭivijjhanti nāma. Yathā kiṁ?",
  "atk-s0508a216:267_1": "Vālaggaṁ usunā yathā yathā satadhābhinnassa vālassa ekaṁ aṁsu aggaṁ rattandhakāratimisāya vijjullatobhāsena vijjhantā viyāti attho.",
  "atk-s0508a216:267_2": "Ke pana teti āha ‘‘ye pañcakkhandhe passanti, parato no ca attato’’ti. Tattha paratoti anattato.",
  "atk-s0508a216:267_3": "Tassa attaggāhapaṭikkhepadassanañhetaṁ. Tenāha ‘‘no ca attato’’ti.",
  "atk-s0508a216:267_4": "Etena anattato abhivuṭṭhitassa ariyamaggassa vasena dukkhasacce pariññābhisamayaṁ āha, tadavinābhāvato pana itaresampi abhisamayānaṁ suppaṭivijjhatā vuttā eva hotīti daṭṭhabbaṁ.",
  "atk-s0508a216:267_5": "Keci pana ‘‘anatthakārakato pare nāma pañcupādānakkhandhāti ‘parato passantī’ti iminā visesato sabbopi sammadeva vutto’’ti vadanti.",
  "atk-s0508a216:267_6": "Paccabyādhiṁsūti paṭivijjhiṁsu.",
  "atk-s0508a216:268_0": "Sattiyāviya omaṭṭhoti paṭhamagāthā tissattheraṁ ārabbha vuttā, dutiyā vaḍḍhamānattheraṁ. Tā heṭṭhā vuttatthāva.",
  "atk-s0508a216:269_0": "Coditobhāvitattenāti gāthā pāsādakampanasuttantaṁ ārabbha vuttā.",
  "atk-s0508a216:269_1": "Tattha bhāvitattena sarīrantimadhārināti bhagavantaṁ sandhāya vadati.",
  "atk-s0508a216:270_0": "Nayidaṁ sithilamārabbhātiādikā dve gāthā hīnavīriyaṁ vedanāmakaṁ daharabhikkhuṁ ārabbha vuttā.",
  "atk-s0508a216:270_1": "Tattha sithilamārabbhāti sithilaṁ katvā vīriyaṁ akatvā.",
  "atk-s0508a216:270_2": "Appena thāmasāti appakena vīriyabalena nayidaṁ nibbānaṁ adhigantabbaṁ, mahanteneva pana catubbidhasammappadhānavīriyena pattabbanti attho.",
  "atk-s0508a216:271_0": "Vivaramanupabhantītiādikā dve gāthā attano vivekabhāvaṁ ārabbha vuttā.",
  "atk-s0508a216:271_1": "Tattha brahmunā abhivanditoti mahābrahmunā sadevakena lokena ca abhimukhena hutvā thomito namassito ca.",
  "atk-s0508a216:272_0": "Upasantaṁ uparatantiādikā pañca gāthā rājagahaṁ piṇḍāya pavisantaṁ mahākassapattheraṁ disvā ‘‘kāḷakaṇṇī mayā diṭṭhā’’ti oloketvā ṭhitaṁ sāriputtattherassa bhāgineyyaṁ micchādiṭṭhibrāhmaṇaṁ disvā tassa anukampāya ‘‘ayaṁ brāhmaṇo mā nassī’’ti ariyūpavādapaṭighātatthaṁ ‘‘theraṁ vandāhī’’ti taṁ uyyojentena vuttā.",
  "atk-s0508a216:272_1": "Tattha jātisataṁ gaccheti jātīnaṁ sataṁ upagaccheyya. Sottiyoti sottiyajātiko. Vedasampannoti ñāṇasampanno. Etassāti therassa.",
  "atk-s0508a216:272_2": "Ayañhettha saṅkhepattho – yo puggalo uditoditā asambhinnā satabrāhmaṇajātiyo anupaṭipāṭiyā uppajjanavasena upagaccheyya, tattha ca brāhmaṇānaṁ vijjāsu nipphattiṁ gato tiṇṇaṁ vedānaṁ pāragū siyā brāhmaṇavattañca pūrento, tassetaṁ vijjādianuṭṭhānaṁ etassa mahākassapattherassa vandanāya vandanāmayapuññassa soḷasiṁ kalaṁ nāgghati, vandanāmayapuññameva tato mahantataranti.",
  "atk-s0508a216:273_0": "Aṭṭhavimokkhānīti rūpajjhānādike aṭṭha vimokkhe.",
  "atk-s0508a216:273_1": "Bhāvanāvasena hi laddhāni rūpajjhānāni paccanīkadhammehi suṭṭhu vimuttataṁ abhirativasena ārammaṇe nirāsaṅgañca pavattiṁ upādāya ‘‘vimokkhānī’’ti vuccanti.",
  "atk-s0508a216:273_2": "Nirodhasamāpatti pana paccanīkadhammehi vimuttattā eva.",
  "atk-s0508a216:273_3": "Idha pana jhānameva veditabbaṁ.",
  "atk-s0508a216:273_4": "Anulomaṁpaṭilomanti paṭhamajjhānato paṭṭhāya yāva nevasaññānāsaññāyatanā anulomaṁ, nevasaññānāsaññāyatanato paṭṭhāya yāva paṭhamajjhānā paṭilomaṁ.",
  "atk-s0508a216:273_5": "Purebhattanti bhattakiccato pureyeva.",
  "atk-s0508a216:273_6": "Aphassayīti anekākāravokārā samāpattiyo samāpajji.",
  "atk-s0508a216:273_7": "Tato piṇḍāya gacchatīti tato samāpattito vuṭṭhāya, tato vā samāpattisamāpajjitato pacchā idāni piṇḍāya gacchatīti tadahu pavattaṁ therassa paṭipattiṁ sandhāya vadati.",
  "atk-s0508a216:273_8": "Thero pana divase divase tatheva paṭipajjati.",
  "atk-s0508a216:274_0": "Tādisaṁbhikkhuṁ māsādīti yādisassa guṇā ekadesena vuttā, tādisaṁ tathārūpaṁ buddhānubuddhaṁ mahākhīṇāsavaṁ bhikkhuṁ mā āsādehi.",
  "atk-s0508a216:274_1": "Māttānaṁ khaṇi brāhmaṇāti āsādanena ca, brāhmaṇa, mā attānaṁ khaṇi, ariyūpavādena attano kusaladhammaṁ vā ummulehi.",
  "atk-s0508a216:274_2": "Abhippasādehi mananti ‘‘sādhurūpo vata ayaṁ samaṇo’’ti attano cittaṁ pasādehi.",
  "atk-s0508a216:274_3": "Mā te vijaṭi matthakanti tava matthakaṁ tasmiṁ katena aparādhena sattadhā mā phali.",
  "atk-s0508a216:274_4": "Tasmā tassa paṭikāratthaṁ khippameva pañjaliko vandāti.",
  "atk-s0508a216:274_5": "Brāhmaṇo taṁ sutvā bhīto saṁviggo lomahaṭṭhajāto tāvadeva theraṁ khamāpesi.",
  "atk-s0508a216:275_0": "Neso passatītiādikā dve gāthā poṭṭhilaṁ nāma bhikkhuṁ sammā apaṭipajjantaṁ micchājīvakataṁ disvā codanāvasena vuttā.",
  "atk-s0508a216:275_1": "Tattha neso passati saddhammanti eso poṭṭhilo bhikkhu sataṁ buddhādīnaṁ dhammaṁ maggaphalanibbānaṁ na passati. Kasmā?",
  "atk-s0508a216:275_2": "Saṁsārena purakkhato saṁsārabandhanaavijjādinā purakkhato apāyesu nibbattanato adhogamaṁ heṭṭhāgāmiṁ māyāsāṭheyyānugatattā jimhapathaṁ micchāmaggabhāvato kummaggabhūtaṁ micchājīvaṁ anudhāvati anuparivattati.",
  "atk-s0508a216:276_0": "Kimīva mīḷhasallittoti gūthakimī viya mīḷhena samantato litto kilesāsucivimissite saṅkhāre adhimucchito ajjhāpanno.",
  "atk-s0508a216:276_1": "Pagāḷho lābhasakkāreti lābhe ca sakkāre ca taṇhāvasena pakārato gāḷho ogāḷho.",
  "atk-s0508a216:276_2": "Tuccho gacchati poṭṭhiloti adhisīlasikkhābhāvato tuccho asāro hutvā poṭṭhilo bhikkhu gacchati pavattati.",
  "atk-s0508a216:277_0": "Imañcapassātiādikā dve gāthā āyasmantaṁ sāriputtaṁ pasaṁsantena vuttā.",
  "atk-s0508a216:277_1": "Tattha imañca passāti āyasmantaṁ sāriputtattheraṁ disvā pasannamānaso attano cittaṁ ālapati.",
  "atk-s0508a216:277_2": "Sudassananti asekkhānaṁ sīlakkhandhānañceva pāripūriyā sāvakapāramīñāṇassa ca pāripūriyā sundaradassanaṁ.",
  "atk-s0508a216:277_3": "Vimuttaṁ ubhatobhāgeti ubhatobhāgato vimuttattā ubhatobhāgavimuttaṁ ubhatobhāgeti arūpasamāpattiyā rūpakāyato, maggena nāmakāyato, yathārahaṁ tehiyeva vikkhambhanasamucchedabhāgehi vimuttanti attho.",
  "atk-s0508a216:277_4": "Sabbaso rāgasallādīnaṁ abhāvena visallaṁ kāmādiyogānaṁ sammadeva khīṇattā khīṇasaṁyogaṁ suparisuddhassa vijjāttayassa adhigatattā tevijjaṁ maccurājassa bhañjitattā maccuhāyinaṁ passāti yojanā.",
  "atk-s0508a216:278_0": "Ete sambahulātiādikā gāthā āyasmatā sāriputtattherena mahāmoggallānattheraṁ pasaṁsantena vuttā.",
  "atk-s0508a216:278_1": "Tattha pūjito naradevenāti narehi ca devehi ca paramāya pūjāya pūjito.",
  "atk-s0508a216:278_2": "Uppanno maraṇābhibhūti loke uppanno hutvā maraṇaṁ abhibhavitvā ṭhito.",
  "atk-s0508a216:278_3": "Atha vā pūjito naradevena sammāsambuddhena kāraṇabhūtena ariyāya jātiyā uppanno.",
  "atk-s0508a216:278_4": "Sammāsambuddho hi paṭhamaṁ kammunā naro manusso hutvā pacchāpi ariyāya jātiyā uttamo devo devātidevo ahosi, tasmā ‘‘naradevo’’ti vuccati.",
  "atk-s0508a216:278_5": "Pūjito naradevena bhagavatā pasaṁsāvasena uppanno maraṇābhibhūte loke uppanno hutvā maraṇābhibhū maccuhāyī.",
  "atk-s0508a216:278_6": "Puṇḍarīkaṁva toyena udakena puṇḍarīkaṁ viya saṅkhāragate taṇhādiṭṭhilepena na upalimpati, katthacipi anissitoti attho.",
  "atk-s0508a216:279_0": "Yassāti yena. Muhutteti khaṇamatte kāle. Sahassadhāti sahassapakāro. Lokoti okāsaloko.",
  "atk-s0508a216:279_1": "Ayañhettha attho – yena mahiddhikena āyasmatā mahāmoggallānena sahassilokadhātu khaṇeneva sammadeva vidito, paccakkhato ñāto sabrahmakappo mahābrahmasadiso āvajjanādivasībhāvappattiyā iddhisampadāya cutūpapāte ca vasī.",
  "atk-s0508a216:279_2": "Kāle passatīti tadanurūpe kāle dibbena cakkhunā devatā passatīti.",
  "atk-s0508a216:280_0": "Sāriputtovātiādikā gāthā āyasmatā mahāmoggallānena attano guṇe pakāsentena vuttā.",
  "atk-s0508a216:280_1": "Tattha sāriputtovāti gāthāya ayaṁ saṅkhepattho – paññāya paññāsampadāya, sīlena sīlasampattiyā, upasamena kilesavūpasamena, yo bhikkhu pāraṅgato pāraṁ pariyantaṁ ukkaṁsaṁ gato so sāriputto sāvakehi paññādīhi guṇehi paramukkaṁsagato.",
  "atk-s0508a216:280_2": "Paññāya sīlena hi paramukkaṁsagato.",
  "atk-s0508a216:280_3": "Etāvaparamo siyā etaparamo eva, natthi tato uttarīti.",
  "atk-s0508a216:280_4": "Imaṁ pana thero yathā sāriputto paññāya uttamo, tathā ahaṁ samādhinā uttamoti dīpetuṁ avoca.",
  "atk-s0508a216:280_5": "Tenevāha ‘‘koṭisatasahassassā’’tiādi.",
  "atk-s0508a216:281_0": "Tattha khaṇena nimmineti khaṇeneva koṭisatasahassaattabhāvaṁ nimmineyya nimmituṁ samattho.",
  "atk-s0508a216:281_1": "Tassa nimminane na mayhaṁ bhāro atthi.",
  "atk-s0508a216:281_2": "Vikubbanāsu kusalo, vasībhūtomhi iddhiyāti na kevalaṁ manomayavikubbanāsu eva, sabbāyapi iddhiyā vasībhāvappatto amhi.",
  "atk-s0508a216:282_0": "Samādhivijjāvasipāramīgatoti savitakkasavicārādisamādhīsu ceva pubbenivāsañāṇādivijjāsu ca vasībhāvena pāramiṁ koṭiṁ patto asi.",
  "atk-s0508a216:282_1": "Tassa taṇhānissayādirahitassa satthu sāsane yathāvuttehi guṇehi ukkaṁsagato.",
  "atk-s0508a216:282_2": "Dhitisampannatāya dhīro, moggallānagotto moggallāno, suṭṭhu ṭhapitaindriyatāya samāhitindriyo, yathā hatthināgo pūtilatābandhanaṁ sukheneva chindati, evaṁ sakalaṁ kilesabandhanaṁ samucchindi evāti.",
  "atk-s0508a216:283_0": "Kīdisonirayo āsītiādayo gāthā koṭṭhaṁ anupavisitvā nikkhamitvā ṭhitamāraṁ tajjentena therena vuttā. Tattha kīdisoti kiṁpakāro.",
  "atk-s0508a216:283_1": "Yattha dussīti yasmiṁ niraye ‘‘dussī’’ti evaṁnāmo māro.",
  "atk-s0508a216:283_2": "Apaccathāti nirayagginā apacci.",
  "atk-s0508a216:283_3": "Vidhuraṁ sāvakanti vidhuraṁ nāma kakusandhassa bhagavato aggasāvakaṁ.",
  "atk-s0508a216:283_4": "Āsajjāti ghaṭṭayitvā bādhitvā.",
  "atk-s0508a216:283_5": "Kakusandhañca brāhmaṇanti kakusandhañca sammāsambuddhaṁ āsajjāti attho.",
  "atk-s0508a216:283_6": "Bhagavantaṁ uddissa kumāraṁ āvisitvā mārena khittā sakkharā therassa sīse pati.",
  "atk-s0508a216:284_0": "Sataṁ āsi ayosaṅkūti tasmiṁ kira niraye upapannānaṁ tigāvuto attabhāvo hoti, dussīmārassāpi tādisova ahosi.",
  "atk-s0508a216:284_1": "Atha nirayapālā tālakkhandhappamāṇānaṁ ayosūlānaṁ ādittānaṁ sampajjalitānaṁ sajotibhūtānaṁ satameva gahetvā ‘‘imasmiṁva te ṭhāne ṭhitena hadayena cintetvā pāpaṁ kata’’nti sudhādoṇiyaṁ sudhaṁ koṭṭentā viya hadayamajjhaṁ koṭṭetvā paṇṇāsa janā pādābhimukhā, paṇṇāsa janā sīsābhimukhā koṭṭentā gacchanti, evaṁ gacchantā ca pañcahi vassasatehi ubho ante patvā puna nivattamānā pañcahi vassasatehi hadayamajjhaṁ upagacchanti, taṁ sandhāya vuttaṁ ‘‘sataṁ āsi ayosaṅkū’’ti.",
  "atk-s0508a216:284_2": "Sabbe paccattavedanāti sayameva pāṭiyekkavedanājanakā.",
  "atk-s0508a216:284_3": "Sā kira vedanā mahānirayavedanāto dukkhatarā hoti, yathā hi sinehapānasattāhato parihārasattāhaṁ dukkhataraṁ, evaṁ mahānirayadukkhato ussade vuṭṭhānavedanā dukkhatarā.",
  "atk-s0508a216:284_4": "Īdiso nirayo āsīti imasmiṁ ṭhāne devadūtasuttena (a. ni. 3.36; ma. ni. 3.261) nirayo dīpetabbo.",
  "atk-s0508a216:285_0": "Yo etamabhijānātīti yo mahābhiñño etaṁ kammaphalañca hatthatale ṭhapitaāmalakaṁ viya abhimukhaṁ katvā paccakkhato jānāti.",
  "atk-s0508a216:285_1": "Bhikkhu buddhassa sāvakoti bhinnakileso bhikkhu sammāsambuddhassa sāvako.",
  "atk-s0508a216:285_2": "Kaṇha, dukkhaṁ nigacchasīti ekantakāḷakehi pāpadhammehi samannāgatattā, kaṇha māra, dukkhaṁ vindissasi.",
  "atk-s0508a216:286_0": "Majjhesarasminti mahāsamuddassa majjhe kira udakaṁ vatthuṁ katvā nibbattavimānāni kappaṭṭhitikāni honti.",
  "atk-s0508a216:286_1": "Tenāha ‘‘vimānā kappaṭhāyino’’ti.",
  "atk-s0508a216:286_2": "Tesaṁ veḷuriyassa viya vaṇṇo hoti, pabbatamatthake jalitanaḷaggikhandho viya ca etesaṁ acciyo jotanti, tena te ativiya pabhassarā pabhāsampannā honti.",
  "atk-s0508a216:286_3": "Tenāha ‘‘veḷuriyavaṇṇā rucirā, accimanto pabhassarā’’ti.",
  "atk-s0508a216:286_4": "Puthunānattavaṇṇiyoti nīlādivasena nānattavaṇṇā bahū accharā tattha tesu vimānesu naccanti.",
  "atk-s0508a216:287_0": "Yo etamabhijānātīti yo etaṁ vimānaṁ vatthuṁ paccakkhaṁ katvā jānāti.",
  "atk-s0508a216:287_1": "Ayañhi attho vimānapetavatthūhi dīpetabbo.",
  "atk-s0508a216:288_0": "Buddhena coditoti sammāsambuddhena codito uyyojito.",
  "atk-s0508a216:288_1": "Bhikkhusaṅghassa pekkhatoti mahato bhikkhusaṅghassa passantassa.",
  "atk-s0508a216:288_2": "Migāramātupāsādaṁ pādaṅguṭṭhena kampayīti (ma. ni.",
  "atk-s0508a216:288_3": "1.513) pubbārāme visākhāya mahāupāsikāya kāritaṁ sahassagabbhapaṭimaṇḍitaṁ mahāpāsādaṁ attano pādaṅguṭṭhena kampesiṁ.",
  "atk-s0508a216:288_4": "Ekasmiñhi samaye pubbārāme yathāvuttapāsāde bhagavati viharante sambahulā navakatarā bhikkhū uparipāsāde nisinnā satthārampi acintetvā tiracchānakathaṁ kathetumāraddhā, taṁ sutvā bhagavā te saṁvejetvā attano dhammadesanāya bhājanabhūte kātukāmo āyasmantaṁ mahāmoggallānattheraṁ āmantesi – ‘‘passasi tvaṁ, moggallāna, nave bhikkhū tiracchānakathamanuyutte’’ti.",
  "atk-s0508a216:288_5": "Taṁ sutvā thero satthu ajjhāsayaṁ ñatvā abhiññāpādakaṁ āpokasiṇārammaṇaṁ catutthajjhānaṁ samāpajjitvā vuṭṭhāya ‘‘pāsādassa patiṭṭhitokāsaṁ udakaṁ hotū’’ti adhiṭṭhāya pāsādamatthake thūpikaṁ pādaṅguṭṭhena pahari, pāsādo onamitvā ekena passena aṭṭhāsi.",
  "atk-s0508a216:288_6": "Punapi pahari, aparena passena aṭṭhāsi.",
  "atk-s0508a216:288_7": "Te bhikkhū bhītā saṁviggā pāsādassa patanabhayena tato nikkhamitvā bhagavato samīpe aṭṭhaṁsu.",
  "atk-s0508a216:288_8": "Satthā tesaṁ ajjhāsayaṁ oloketvā dhammaṁ deseti.",
  "atk-s0508a216:288_9": "Taṁ sutvā tesu keci sotāpattiphale patiṭṭhahiṁsu, keci sakadāgāmiphale, keci anāgāmiphale, keci arahattaphale patiṭṭhahiṁsu.",
  "atk-s0508a216:288_10": "Svāyamattho pāsādakampanasuttena dīpetabbo.",
  "atk-s0508a216:289_0": "Vejayantapāsādanti so vejayantapāsādo tāvatiṁsabhavane yojanasahassubbedho anekasahassaniyyūhakūṭāgārapaṭimaṇḍito devāsurasaṅgāme asure jinitvā sakke devānaminde nagaramajjhe ṭhite uṭṭhito vijayantena nibbattattā ‘‘vejayanto’’ti laddhanāmo pāsādo, taṁ sandhāyāha ‘‘vejayantapāsāda’’nti.",
  "atk-s0508a216:289_1": "Tampi hi ayaṁ thero pādaṅguṭṭhena kampesi.",
  "atk-s0508a216:289_2": "Ekasmiñhi samaye bhagavantaṁ pubbārāme viharantaṁ sakko devarājā upasaṅkamitvā taṇhāsaṅkhayavimuttiṁ pucchi. Tassa bhagavā vissajjeti.",
  "atk-s0508a216:289_3": "So taṁ sutvā attamano pamudito abhivādetvā padakkhiṇaṁ katvā attano devalokameva gato.",
  "atk-s0508a216:289_4": "Athāyasmā mahāmoggallāno evaṁ cintesi – ‘‘ayaṁ sakko bhagavantaṁ upasaṅkamitvā evarūpaṁ gambhīraṁ nibbānapaṭisaṁyuttaṁ pañhaṁ pucchi, bhagavatā ca pañho vissajjito, kinnu kho jānitvā gato, udāhu ajānitvā?",
  "atk-s0508a216:289_5": "Yaṁnūnāhaṁ devalokaṁ gantvā tamatthaṁ jāneyya’’nti.",
  "atk-s0508a216:289_6": "So tāvadeva tāvatiṁsabhavanaṁ gantvā sakkaṁ devānamindaṁ tamatthaṁ pucchi.",
  "atk-s0508a216:289_7": "Sakko dibbasampattiyā pamatto hutvā vikkhepaṁ akāsi.",
  "atk-s0508a216:289_8": "Thero tassa saṁvegajananatthaṁ vejayantapāsādaṁ pādaṅguṭṭhena kampesi. Tena vuttaṁ –",
  "atk-s0508a216:290_0": "‘‘Yo vejayantapāsādaṁ, pādaṅguṭṭhena kampayi;",
  "atk-s0508a216:291_0": "Iddhibalenupatthaddho, saṁvejesi ca devatā’’ti. (ma. ni. 1.513)",
  "atk-s0508a216:292_0": "Ayaṁ panattho cūḷataṇhāsaṅkhayavimuttisuttena (ma. ni. 1.390 ādayo) dīpetabbo. Kampitākāro heṭṭhā vuttoyeva.",
  "atk-s0508a216:293_0": "Sakkaṁ so paripucchatīti yathāvuttameva therassa taṇhāsaṅkhayavimuttipucchaṁ sandhāya vuttaṁ.",
  "atk-s0508a216:293_1": "Tenāha ‘‘api, āvuso, jānāsi, taṇhakkhayavimuttiyo’’ti.",
  "atk-s0508a216:293_2": "Tassa sakko viyākāsīti idaṁ therena pāsādakampane kate saṁviggahadayena pamādaṁ pahāya yoniso manasi karitvā pañhassa byākatabhāvaṁ sandhāya vuttaṁ.",
  "atk-s0508a216:293_3": "Satthārā desitaniyāmeneva hi so tadā kathesi.",
  "atk-s0508a216:293_4": "Tenāha ‘‘pañhaṁ puṭṭho yathātatha’’nti.",
  "atk-s0508a216:293_5": "Tattha sakkaṁ so paripucchatīti sakkaṁ devarājaṁ so moggallānatthero satthārā desitāya taṇhāsaṅkhayavimuttiyā sammadeva gahitabhāvaṁ pucchi.",
  "atk-s0508a216:293_6": "Atītatthe hi idaṁ vattamānavacanaṁ.",
  "atk-s0508a216:293_7": "Api, āvuso, jānāsīti, āvuso, api jānāsi, kiṁ jānāsi?",
  "atk-s0508a216:293_8": "Taṇhakkhayavimuttiyoti yathā taṇhāsaṅkhayavimuttiyo satthārā tuyhaṁ desitā, tathā kiṁ jānāsīti pucchi.",
  "atk-s0508a216:293_9": "Taṇhakkhayavimuttiyoti vā taṇhāsaṅkhayavimuttisuttassa desanaṁ pucchati.",
  "atk-s0508a216:294_0": "Brahmānanti mahābrahmānaṁ.",
  "atk-s0508a216:294_1": "Sudhammāyaṁ ṭhito sabhanti sudhammāya sabhāya.",
  "atk-s0508a216:294_2": "Ayaṁ pana brahmaloke sudhammasabhāva, na tāvatiṁsabhavane, sudhammasabhāvirahito devaloko nāma natthi.",
  "atk-s0508a216:294_3": "Ajjāpi tyāvuso, sā diṭṭhi, yā te diṭṭhi pure ahūti imaṁ brahmalokaṁ upagantuṁ samattho natthi koci samaṇo vā brāhmaṇo vā, satthu idhāgamanato pubbe yā tuyhaṁ diṭṭhi ahosi, kiṁ ajjāpi idānipi sā diṭṭhi na vigatāti?",
  "atk-s0508a216:294_4": "Passasi vītivattantaṁ, brahmaloke pabhassaranti brahmaloke vītipatantaṁ mahākappinamahākassapādīhi sāvakehi parivāritassa tejodhātuṁ samāpajjitvā nisinnassa sasāvakassa bhagavato obhāsaṁ passasīti attho.",
  "atk-s0508a216:294_5": "Ekasmiñhi samaye bhagavā brahmaloke sudhammāya sabhāya sannipatitvā sannisinnassa – ‘‘atthi nu kho koci samaṇo vā brāhmaṇo vā evaṁmahiddhiko, yo idha āgantuṁ sakkuṇeyyā’’ti cintentassa brahmuno cittamaññāya tattha gantvā brahmuno matthake ākāse nisinno tejodhātuṁ samāpajjitvā obhāsaṁ muñcanto mahāmoggallānādīnaṁ āgamanaṁ cintesi.",
  "atk-s0508a216:294_6": "Saha cintanena tepi tattha gantvā satthāraṁ vanditvā satthu ajjhāsayaṁ ñatvā tejodhātuṁ samāpajjitvā paccekadisāsu nisīditvā obhāsaṁ vissajjitvā sakalabrahmaloko ekobhāso ahosi.",
  "atk-s0508a216:294_7": "Satthā brahmuno kallacittataṁ ñatvā catusaccapakāsanaṁ dhammaṁ desesi.",
  "atk-s0508a216:294_8": "Desanāpariyosāne anekāni brahmasahassāni maggaphalesu patiṭṭhahiṁsu, taṁ sandhāya codento ‘‘ajjāpi tyāvuso, sā diṭṭhī’’ti gāthamāha.",
  "atk-s0508a216:294_9": "Ayaṁ panattho bakabrahmasuttena dīpetabbo. Vuttañhetaṁ (saṁ. ni. 1.176) –",
  "atk-s0508a216:295_0": "‘‘Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "atk-s0508a216:295_1": "Tena kho pana samayena aññatarassa brahmuno evarūpaṁ pāpakaṁ diṭṭhigataṁ uppannaṁ hoti – ‘natthi so samaṇo vā brāhmaṇo vā, yo idha āgaccheyyā’ti.",
  "atk-s0508a216:295_2": "Atha kho bhagavā tassa brahmuno cetasā cetoparivitakkamaññāya seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya, evameva jetavane antarahito tasmiṁ brahmaloke pāturahosi.",
  "atk-s0508a216:295_3": "Atha kho bhagavā tassa brahmuno upari vehāsaṁ pallaṅkena nisīdi tejodhātuṁ samāpajjitvā.",
  "atk-s0508a216:296_0": "‘‘Atha kho āyasmato mahāmoggallānassa etadahosi – ‘kahaṁ nu kho bhagavā etarahi viharatī’ti?",
  "atk-s0508a216:296_1": "Addasā kho āyasmā mahāmoggallāno bhagavantaṁ dibbena cakkhunā visuddhena atikkantamānusakena tassa brahmuno uparivehāsaṁ pallaṅkena nisinnaṁ tejodhātuṁ samāpannaṁ.",
  "atk-s0508a216:296_2": "Disvāna seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya, evameva jetavane antarahito tasmiṁ brahmaloke pāturahosi.",
  "atk-s0508a216:296_3": "Atha kho āyasmā mahāmoggallāno puratthimaṁ disaṁ nissāya tassa brahmuno uparivehāsaṁ pallaṅkena nisīdi tejodhātuṁ samāpajjitvā nīcataraṁ bhagavato.",
  "atk-s0508a216:297_0": "‘‘Atha kho āyasmato mahākassapassa etadahosi – ‘kahaṁ nu kho bhagavā etarahi viharatī’ti?",
  "atk-s0508a216:297_1": "Addasā kho āyasmā mahākassapo bhagavantaṁ dibbena cakkhunā visuddhena atikkantamānusakena tassa brahmuno uparivehāsaṁ pallaṅkena nisinnaṁ tejodhātuṁ samāpannaṁ.",
  "atk-s0508a216:297_2": "Disvāna seyyathāpi nāma balavā puriso…pe… evameva jetavane antarahito tasmiṁ brahmaloke pāturahosi.",
  "atk-s0508a216:297_3": "Atha kho āyasmā mahākassapo dakkhiṇaṁ disaṁ nissāya tassa brahmuno uparivehāsaṁ pallaṅkena nisīdi tejodhātuṁ samāpajjitvā nīcataraṁ bhagavato.",
  "atk-s0508a216:298_0": "‘‘Atha kho āyasmato mahākappinassa etadahosi – ‘kahaṁ nu kho bhagavā etarahi viharatī’ti?",
  "atk-s0508a216:298_1": "Addasā kho āyasmā mahākappino bhagavantaṁ dibbena cakkhunā visuddhena atikkantamānusakena tassa brahmuno uparivehāsaṁ pallaṅkena nisinnaṁ tejodhātuṁ samāpannaṁ.",
  "atk-s0508a216:298_2": "Disvāna seyyathāpi nāma balavā puriso…pe… evameva jetavane antarahito tasmiṁ brahmaloke pāturahosi.",
  "atk-s0508a216:298_3": "Atha kho āyasmā mahākappino pacchimaṁ disaṁ nissāya tassa brahmuno.",
  "atk-s0508a216:298_4": "Uparivehāsaṁ pallaṅkena nisīdi tejodhātuṁ samāpajjitvā nīcataraṁ bhagavato.",
  "atk-s0508a216:299_0": "‘‘Atha kho āyasmato anuruddhassa etadahosi – ‘kahaṁ nu kho bhagavā etarahi viharatī’ti?",
  "atk-s0508a216:299_1": "Addasā kho āyasmā anuruddho bhagavantaṁ dibbena cakkhunā visuddhena atikkantamānusakena tassa brahmuno uparivehāsaṁ pallaṅkena nisinnaṁ tejodhātuṁ samāpannaṁ.",
  "atk-s0508a216:299_2": "Disvāna seyyathāpi nāma balavā puriso…pe… evameva jetavane antarahito tasmiṁ brahmaloke pāturahosi .",
  "atk-s0508a216:299_3": "Atha kho āyasmā anuruddho uttaraṁ disaṁ nissāya tassa brahmuno uparivehāsaṁ pallaṅkena nisīdi tejodhātuṁ samāpajjitvā nīcataraṁ bhagavato.",
  "atk-s0508a216:299_4": "Atha kho āyasmā mahāmoggallāno taṁ brahmānaṁ gāthāya ajjhabhāsi –",
  "atk-s0508a216:300_0": "‘‘Ajjāpi te āvuso sā diṭṭhi, yā te diṭṭhi pure ahu;",
  "atk-s0508a216:301_0": "Passasi vītivattantaṁ, brahmaloke pabhassaranti.",
  "atk-s0508a216:302_0": "‘‘Na me mārisa sā diṭṭhi, yā me diṭṭhi pure ahu;",
  "atk-s0508a216:303_0": "Passāmi vītivattantaṁ, brahmaloke pabhassaraṁ;",
  "atk-s0508a216:304_0": "Svāhaṁ ajja kathaṁ vajjaṁ, ahaṁ niccomhi sassato’’ti.",
  "atk-s0508a216:305_0": "‘‘Atha kho bhagavā taṁ brahmānaṁ saṁvejetvā seyyathāpi nāma balavā puriso…pe… evameva tasmiṁ brahmaloke antarahito jetavane pāturahosi.",
  "atk-s0508a216:305_1": "Atha kho so brahmā aññataraṁ brahmapārisajjaṁ āmantesi – ‘ehi tvaṁ, mārisa, yenāyasmā mahāmoggallāno tenupasaṅkama, upasaṅkamitvā āyasmantaṁ mahāmoggallānaṁ evaṁ vadehi ‘atthi nu kho mārisa moggallāna, aññepi tassa bhagavato sāvakā evaṁmahiddhikā evaṁmahānubhāvā seyyathāpi bhavaṁ moggallāno, kassapo, kappino, anuruddho’’’ti.",
  "atk-s0508a216:305_2": "‘‘Evaṁ, mārisā’’ti kho so brahmapārisajjo tassa brahmuno paṭissutvā yenāyasmā mahāmoggallāno tenupasaṅkami, upasaṅkamitvā āyasmantaṁ mahāmoggallānaṁ etadavoca – ‘‘atthi nu kho, mārisa moggallāna, aññepi tassa bhagavato sāvakā evaṁmahiddhikā evaṁmahānubhāvā seyyathāpi bhavaṁ moggallāno, kassapo, kappino, anuruddho’’ti.",
  "atk-s0508a216:305_3": "Atha kho āyasmā mahāmoggallāno taṁ brahmapārisajjaṁ gāthāya ajjhabhāsi –",
  "atk-s0508a216:306_0": "‘‘Tevijjā iddhipattā ca, cetopariyāyakovidā;",
  "atk-s0508a216:307_0": "Khīṇāsavā arahanto, bahū buddhassa sāvakā’’ti.",
  "atk-s0508a216:308_0": "‘‘Atha kho so brahmapārisajjo āyasmato mahāmoggallānassa bhāsitaṁ abhinanditvā anumoditvā yena so brahmā tenupasaṅkami, upasaṅkamitvā taṁ brahmānaṁ etadavoca – āyasmā, mārisa mahāmoggallāno evamāha –",
  "atk-s0508a216:309_0": "‘‘Tevijjā iddhipattā ca, cetopariyāyakovidā;",
  "atk-s0508a216:310_0": "Khīṇāsavā arahanto, bahū buddhassa sāvakā’’ti.",
  "atk-s0508a216:311_0": "‘‘Idamavoca so brahmapārisajjo.",
  "atk-s0508a216:311_1": "Attamano ca so brahmā tassa brahmapārisajjassa bhāsitaṁ abhinandī’’ti.",
  "atk-s0508a216:312_0": "Idaṁ sandhāya vuttaṁ ‘‘ayaṁ panattho bakabrahmasuttena dīpetabbo’’ti.",
  "atk-s0508a216:313_0": "Mahāneruno kūṭanti kūṭasīsena sakalameva sinerupabbatarājaṁ vadati.",
  "atk-s0508a216:313_1": "Vimokkhena aphassayīti jhānavimokkhanissayena abhiññāṇena phassayīti adhippāyo. Vananti jambudīpaṁ.",
  "atk-s0508a216:313_2": "So hi vanabahulatāya ‘‘vana’’nti vutto.",
  "atk-s0508a216:313_3": "Tenāha ‘‘jambusaṇḍassa issaro’’ti.",
  "atk-s0508a216:313_4": "Pubbavidehānanti pubbavidehaṭṭhānaṁ, pubbavidehanti attho.",
  "atk-s0508a216:313_5": "Ye ca bhūmisayā narāti bhūmisayā narā nāma aparagoyānakā ca uttarakurukā ca manussā.",
  "atk-s0508a216:313_6": "Te hi gehābhāvato ‘‘bhūmisayā’’ti vuttā.",
  "atk-s0508a216:313_7": "Tepi sabbe aphassayīti sambandho.",
  "atk-s0508a216:313_8": "Ayaṁ panattho nandopanandadamanena (visuddhi.",
  "atk-s0508a216:313_9": "2.396 nandopanandanāgadamanakathā) dīpetabbo –",
  "atk-s0508a216:314_0": "‘‘Ekasmiṁ kira samaye anāthapiṇḍiko gahapati bhagavato dhammadesanaṁ sutvā ‘sve, bhante, pañcahi bhikkhusatehi saddhiṁ mayhaṁ gehe bhikkhaṁ gaṇhathā’ti nimantetvā pakkāmi.",
  "atk-s0508a216:314_1": "Taṁdivasañca bhagavato paccūsasamaye dasasahassilokadhātuṁ olokentassa nandopanando nāma nāgarājā ñāṇamukhe āpāthaṁ āgacchi.",
  "atk-s0508a216:314_2": "Bhagavā ‘ayaṁ nāgarājā mayhaṁ ñāṇamukhe āpāthaṁ āgacchati, kiṁ nu kho bhavissatī’ti āvajjento saraṇagamanassa upanissayaṁ disvā ‘ayaṁ micchādiṭṭhiko tīsu ratanesu appasanno, ko nu kho imaṁ micchādiṭṭhito vimoceyyā’ti āvajjento mahāmoggallānattheraṁ addasa.",
  "atk-s0508a216:315_0": "‘‘Tato pabhātāya rattiyā sarīrapaṭijagganaṁ katvā āyasmantaṁ ānandaṁ āmantesi – ‘ānanda, pañcannaṁ bhikkhusatānaṁ ārocehi tathāgato devacārikaṁ gacchatī’ti.",
  "atk-s0508a216:315_1": "Taṁdivasañca nandopanandassa āpānabhūmiṁ sajjayiṁsu.",
  "atk-s0508a216:315_2": "So dibbaratanapallaṅke dibbena setacchattena dhāriyamāno tividhanāṭakehi ceva nāgaparisāya ca parivuto dibbabhājanesu upaṭṭhāpitaṁ annapānavidhiṁ olokayamāno nisinno hoti.",
  "atk-s0508a216:315_3": "Atha kho bhagavā yathā nāgarājā passati, tathā katvā tassa vimānamatthakeneva pañcahi bhikkhusatehi saddhiṁ tāvatiṁsadevalokābhimukho pāyāsi.",
  "atk-s0508a216:316_0": "‘‘Tena kho pana samayena nandopanandassa nāgarājassa evarūpaṁ pāpakaṁ diṭṭhigataṁ uppannaṁ hoti – ‘ime hi nāma muṇḍakā samaṇakā amhākaṁ uparibhavanena devānaṁ tāvatiṁsānaṁ bhavanaṁ pavisantipi nikkhamantipi, na idāni ito paṭṭhāya imesaṁ amhākaṁ matthake pādapaṁsuṁ okirantānaṁ gantuṁ dassāmī’ti uṭṭhāya sinerupādaṁ gantvā taṁ attabhāvaṁ vijahitvā sineruṁ sattakkhattuṁ bhogehi parikkhipitvā upari phaṇaṁ katvā tāvatiṁsabhavanaṁ avakujjena phaṇena paṭiggahetvā adassanaṁ gamesi.",
  "atk-s0508a216:317_0": "‘‘Atha kho āyasmā raṭṭhapālo bhagavantaṁ etadavoca – ‘pubbe, bhante, imasmiṁ padese ṭhito sineruṁ passāmi, sineruparibhaṇḍaṁ passāmi, tāvatiṁsaṁ passāmi, vejayantaṁ passāmi, vejayantassa pāsādassa upari dhajaṁ passāmi.",
  "atk-s0508a216:317_1": "Ko nu kho, bhante, hetu ko paccayo, yaṁ etarahi neva sineruṁ passāmi…pe… na vejayantassa pāsādassa upari dhajaṁ passāmī’ti?",
  "atk-s0508a216:317_2": "Ayaṁ, raṭṭhapāla, nandopanando nāma nāgarājā tumhākaṁ kupito sineruṁ sattakkhattuṁ bhogehi parikkhipitvā upari phaṇena paṭicchādetvā andhakāraṁ katvā ṭhitoti. ‘Damemi naṁ, bhante’ti. Na bhagavā naṁ anujāni.",
  "atk-s0508a216:317_3": "Atha kho āyasmā bhaddiyo āyasmā rāhuloti anukkamena sabbepi bhikkhū uṭṭhahiṁsu. Na bhagavā anujāni.",
  "atk-s0508a216:318_0": "‘‘Avasāne mahāmoggallānatthero ‘ahaṁ, bhante, damemi na’nti āha.",
  "atk-s0508a216:318_1": "‘Damehi, moggallānā’ti bhagavā anujāni.",
  "atk-s0508a216:318_2": "Thero attabhāvaṁ vijahitvā mahantaṁ nāgarājavaṇṇaṁ abhinimminitvā nandopanandaṁ cuddasakkhattuṁ bhogehi parikkhipitvā tassa phaṇassa matthake attano phaṇaṁ ṭhapetvā sinerunā saddhiṁ abhinippīḷesi. Nāgarājā dhūmāyi.",
  "atk-s0508a216:318_3": "Thero ‘na tuyhaṁyeva sarīre dhūmo atthi, mayhampi atthī’ti dhūmāyi.",
  "atk-s0508a216:318_4": "Nāgarājassa dhūmo theraṁ na bādhati.",
  "atk-s0508a216:318_5": "Therassa pana dhūmo nāgarājaṁ bādhati. Tato nāgarājā pajjali.",
  "atk-s0508a216:318_6": "Theropi ‘na tuyhaṁyeva sarīre aggi atthi, mayhampi atthī’ti pajjali.",
  "atk-s0508a216:318_7": "Nāgarājassa tejo theraṁ na bādhati, therassa pana tejo nāgarājaṁ bādhati.",
  "atk-s0508a216:318_8": "Nāgarājā ‘ayaṁ maṁ sinerunā abhinippīḷetvā dhūmāyati ceva pajjalati cā’ti cintetvā, ‘bho, tuvaṁ kosī’ti paṭipucchi.",
  "atk-s0508a216:318_9": "Ahaṁ kho, nanda, moggallānoti.",
  "atk-s0508a216:318_10": "Bhante, attano bhikkhubhāvena tiṭṭhāhī’’ti.",
  "atk-s0508a216:319_0": "‘‘Thero taṁ attabhāvaṁ vijahitvā tassa dakkhiṇakaṇṇasotena pavisitvā vāmakaṇṇasotena nikkhami, vāmakaṇṇasotena pavisitvā dakkhiṇakaṇṇasotena nikkhami.",
  "atk-s0508a216:319_1": "Tathā dakkhiṇanāsasotena pavisitvā vāmanāsasotena nikkhami, vāmanāsasotena pavisitvā dakkhiṇanāsasotena nikkhami. Tato nāgarājā mukhaṁ vivari.",
  "atk-s0508a216:319_2": "Thero mukhena pavisitvā antokucchiyaṁ pācīnena ca pacchimena ca caṅkamati.",
  "atk-s0508a216:319_3": "Bhagavā ‘moggallāna, manasi karohi mahiddhiko nāgo’ti āha.",
  "atk-s0508a216:319_4": "Thero ‘mayhaṁ kho, bhante, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā, tiṭṭhatu, bhante, nandopanando, ahaṁ nandopanandasadisānaṁ nāgarājānaṁ satampi sahassampi satasahassampi dameyya’nti āha.",
  "atk-s0508a216:320_0": "‘‘Nāgarājā cintesi – ‘pavisanto tāva me na diṭṭho, nikkhamanakāle dāni naṁ dāṭhāntare pakkhipitvā saṅkhādissāmī’ti cintetvā ‘nikkhamatha, bhante, mā maṁ antokucchiyaṁ aparāparaṁ caṅkamanto bādhayitthā’ti āha.",
  "atk-s0508a216:320_1": "Thero nikkhamitvā bahi aṭṭhāsi.",
  "atk-s0508a216:320_2": "Nāgarājā ‘ayaṁ so’ti disvā nāsavātaṁ vissajji.",
  "atk-s0508a216:320_3": "Thero catutthajjhānaṁ samāpajji, lomakūpampissa vāto cāletuṁ nāsakkhi.",
  "atk-s0508a216:320_4": "‘Avasesā bhikkhū kira ādito paṭṭhāya sabbapāṭihāriyāni kātuṁ sakkuṇeyyuṁ, imaṁ pana ṭhānaṁ patvā evaṁ khippanisantino hutvā samāpajjituṁ nāsakkhissantī’ti nesaṁ bhagavā nāgarājadamanaṁ nānujāni.",
  "atk-s0508a216:321_0": "‘‘Nāgarājā ‘ahaṁ imassa samaṇassa nāsavātena lomakūpampi cāletuṁ nāsakkhiṁ, mahiddhiko so samaṇo’ti cintesi.",
  "atk-s0508a216:321_1": "Thero attabhāvaṁ vijahitvā supaṇṇarūpaṁ nimminitvā supaṇṇavātaṁ dassento nāgarājānaṁ anubandhi, nāgarājā taṁ attabhāvaṁ vijahitvā māṇavakavaṇṇaṁ abhinimminitvā, ‘bhante, tumhākaṁ saraṇaṁ gacchāmī’ti vadanto therassa pāde vandi.",
  "atk-s0508a216:321_2": "Thero ‘satthā, nando āgato, ehi tvaṁ, gamissāmā’ti nāgarājānaṁ dametvā nibbisaṁ katvā, gahetvā bhagavato santikaṁ agamāsi.",
  "atk-s0508a216:321_3": "Nāgarājā bhagavantaṁ vanditvā ‘bhante, tumhākaṁ saraṇaṁ gacchāmī’ti āha.",
  "atk-s0508a216:321_4": "Bhagavā ‘sukhī hohi, nāgarājā’ti vatvā bhikkhusaṅghaparivuto anāthapiṇḍikassa nivesanaṁ agamāsi.",
  "atk-s0508a216:322_0": "‘‘Anāthapiṇḍiko ‘kiṁ, bhante, atidivā āgatatthā’ti āha.",
  "atk-s0508a216:322_1": "Moggallānassa ca nandopanandassa ca saṅgāmo ahosīti.",
  "atk-s0508a216:322_2": "Kassa pana, bhante, jayo, kassa parājayoti?",
  "atk-s0508a216:322_3": "Moggallānassa jayo, nandassa parājayoti.",
  "atk-s0508a216:322_4": "Anāthapiṇḍiko ‘adhivāsetu me, bhante, bhagavā sattāhaṁ ekapaṭipāṭiyā bhattaṁ, sattāhaṁ therassa sakkāraṁ karissāmī’ti vatvā sattāhaṁ buddhappamukhānaṁ pañcannaṁ bhikkhusatānaṁ mahāsakkāraṁ akāsi.",
  "atk-s0508a216:322_5": "Tena vuttaṁ – ‘nandopanandadamanena dīpetabbo’’’ti.",
  "atk-s0508a216:323_0": "Yo etamabhijānātīti etaṁ yathāvuttaṁ vimokkhaṁ phusanakaraṇavasena jānāti.",
  "atk-s0508a216:324_0": "Na ve aggi cetayati, ahaṁ bālaṁ ḍahāmīti evaṁ na aggi abhisaṁceteti, nāpi ḍahanāya payogaṁ parakkamaṁ karoti, bālo eva pana ‘‘ayaṁ mandāgatī’’ti anijalantaṁ viya jalitaṁ aggiṁ āsajja naṁ paḍayhati, evameva, māra, na mayaṁ ḍahitukāmā, bādhetukāmā, tvaññeva pana tathā āgamanādiatthena tathāgataṁ aggikhandhasadisaṁ ariyasāvakaṁ āsajja attānaṁ ḍahissasi, ḍahadukkhato na muñcissasi.",
  "atk-s0508a216:325_0": "Apuññaṁ pasavīti apuññaṁ paṭilabhati.",
  "atk-s0508a216:325_1": "Na me pāpaṁ vipaccatīti mama pāpaṁ na vipaccati, kiṁ nu, māra, evaṁ maññasi nayidamatthi.",
  "atk-s0508a216:326_0": "Karoto te cīyate pāpanti ekaṁsena karontassa te pāpaṁ cirarattāya cirakālaṁ anatthāya dukkhāya upacīyati.",
  "atk-s0508a216:326_1": "Māra, nibbinda buddhamhāti catusaccabuddhato buddhasāvakato nibbinda nibbijja parato kammaṁ.",
  "atk-s0508a216:326_2": "Āsaṁ mākāsi bhikkhusūti ‘‘bhikkhū virodhemi vihesemī’’ti etaṁ āsaṁ mākāsi.",
  "atk-s0508a216:327_0": "Itīti evaṁ.",
  "atk-s0508a216:327_1": "Māraṁ atajjesīti, ‘‘māra, nibbinda…pe… bhikkhusū’’ti āyasmā mahāmoggallāno.",
  "atk-s0508a216:327_2": "Bhesakaḷāvaneti evaṁnāmake araññe. Tatoti tajjanahetu.",
  "atk-s0508a216:327_3": "So dummano yakkhoti so māro domanassiko hutvā tattheva tasmiṁyeva ṭhāne antaradhāyi, adassanaṁ agamāsi.",
  "atk-s0508a216:327_4": "Ayañca gāthā dhammasaṅgāyanakāle ṭhapitā.",
  "atk-s0508a216:327_5": "Yaṁ panettha antarantarā atthato na vibhattaṁ, taṁ heṭṭhā vuttanayattā uttānameva.",
  "atk-s0508a216:328_0": "Evamayaṁ mahāthero māraṁ tajjetvā devacārikānarakacārikādivasena aññehi sāvakehi asādhāraṇaṁ sattūpakāraṁ katvā āyupariyosāne parinibbāyi.",
  "atk-s0508a216:328_1": "Parinibbāyanto ca anomadassissa bhagavato pādamūle paṇidhānaṁ katvā tato paṭṭhāya tattha tattha bhave uḷārāni puññāni katvā sāvakapāramiyā matthake ṭhitopi antarā katassa pāpakammassa vasena uṭṭhitāya kammapilotikāya titthiyehi uyyojitehi corehi bādhito anappakaṁ sarīrakhedaṁ katvā parinibbāyi. Tena vuttaṁ apadāne (apa. thera 1.1.375, 380-397) –",
  "atk-s0508a216:329_0": "‘‘Anomadassī bhagavā, lokajeṭṭho narāsabho;",
  "atk-s0508a216:330_0": "Vihāsi himavantamhi, devasaṅghapurakkhato.",
  "atk-s0508a216:331_0": "‘‘Bhagavā tato otaritvā, vicari cārikaṁ jino;",
  "atk-s0508a216:332_0": "Sattakāyaṁ anuggaṇhanto, bārāṇasiṁ upāgami.",
  "atk-s0508a216:333_0": "‘‘Khīṇāsavasahassehi, parivuto lokanāyako;",
  "atk-s0508a216:334_0": "Obhāsento disā sabbā, virocittha mahāmuni.",
  "atk-s0508a216:335_0": "‘‘Tadāhaṁ gahapati hutvā, saradena mahiddhinā;",
  "atk-s0508a216:336_0": "Uyyojito sahāyena, satthāraṁ upasaṅkamiṁ.",
  "atk-s0508a216:337_0": "‘‘Upasaṅkamitvāna sambuddhaṁ, nimantetvā tathāgataṁ;",
  "atk-s0508a216:338_0": "Attano bhavanaṁ nesi, mānayanto mahāmuniṁ.",
  "atk-s0508a216:339_0": "‘‘Upaṭṭhitaṁ mahāvīraṁ, devadevaṁ narāsabhaṁ;",
  "atk-s0508a216:340_0": "Sabhikkhusaṅghaṁ tappemi, annapānenahaṁ tadā.",
  "atk-s0508a216:341_0": "‘‘Anumodi mahāvīro, sayambhū aggapuggalo;",
  "atk-s0508a216:342_0": "Bhikkhusaṅghe nisīditvā, imā gāthā abhāsatha.",
  "atk-s0508a216:343_0": "‘‘Yaṁ so saṅghamapūjesi, buddhañca lokanāyakaṁ;",
  "atk-s0508a216:344_0": "Tena cittappasādena, devalokaṁ gamissati.",
  "atk-s0508a216:345_0": "‘‘Sattasattatikkhattuñca, devarajjaṁ karissati;",
  "atk-s0508a216:346_0": "Pathabyā rajjaṁ aṭṭhasataṁ, vasudhaṁ āvasissati.",
  "atk-s0508a216:347_0": "‘‘Pañcapaññāsakkhattuñca, cakkavattī bhavissati;",
  "atk-s0508a216:348_0": "Bhogā asaṅkhiyā tassa, uppajjissanti tāvade.",
  "atk-s0508a216:349_0": "‘‘Aparimeyye ito kappe, okkākakulasambhavo;",
  "atk-s0508a216:350_0": "Gotamo nāma gottena, satthā loke bhavissati.",
  "atk-s0508a216:351_0": "‘‘Nirayā so cavitvāna, manussattaṁ gamissati;",
  "atk-s0508a216:352_0": "Kolito nāma nāmena, brahmabandhu bhavissati.",
  "atk-s0508a216:353_0": "‘‘So pacchā pabbajitvāna, kusalamūlena codito;",
  "atk-s0508a216:354_0": "Gotamassa bhagavato, dutiyo hessati sāvako.",
  "atk-s0508a216:355_0": "‘‘Āraddhavīriyo pahitatto, iddhiyā pāramiṁ gato;",
  "atk-s0508a216:356_0": "Sabbāsave pariññāya, nibbāyissatināsavo.",
  "atk-s0508a216:357_0": "‘‘Pāpamittopanissāya, kāmarāgavasaṁ gato;",
  "atk-s0508a216:358_0": "Mātaraṁ pitarañcāpi, ghātayiṁ duṭṭhamānaso.",
  "atk-s0508a216:359_0": "‘‘Yaṁ yaṁ yonupapajjāmi, nirayaṁ atha mānusaṁ;",
  "atk-s0508a216:360_0": "Pāpakammasamaṅgitā, bhinnasīso marāmahaṁ.",
  "atk-s0508a216:361_0": "‘‘Idaṁ pacchimakaṁ mayhaṁ, carimo vattate bhavo;",
  "atk-s0508a216:362_0": "Idhāpi ediso mayhaṁ, maraṇakāle bhavissati.",
  "atk-s0508a216:363_0": "‘‘Pavivekamanuyutto, samādhibhāvanārato;",
  "atk-s0508a216:364_0": "Sabbāsave pariññāya, viharāmi anāsavo.",
  "atk-s0508a216:365_0": "‘‘Dharaṇimpi sugambhīraṁ, bahalaṁ duppadhaṁsiyaṁ;",
  "atk-s0508a216:366_0": "Vāmaṅguṭṭhena khobheyyaṁ, iddhiyā pāramiṁ gato.",
  "atk-s0508a216:367_0": "‘‘Asmimānaṁ na passāmi, māno mayhaṁ na vijjati;",
  "atk-s0508a216:368_0": "Sāmaṇere upādāya, garucittaṁ karomahaṁ.",
  "atk-s0508a216:369_0": "‘‘Aparimeyye ito kappe, yaṁ kammamabhinīhariṁ;",
  "atk-s0508a216:370_0": "Tāhaṁ bhūmimanuppatto, pattomhi āsavakkhayaṁ.",
  "atk-s0508a216:371_0": "‘‘Paṭisambhidā catasso…pe… kataṁ buddhassa sāsana’’nti.",
  "atk-s0508a216:372_0": "Mahāmoggallānattheragāthāvaṇṇanā niṭṭhitā.",
  "atk-s0508a216:373_0": "Saṭṭhinipātavaṇṇanā niṭṭhitā."
}