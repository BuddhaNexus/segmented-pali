{
  "anya-e0703n7:0_0": "Aṭṭhama pariccheda",
  "anya-e0703n7:1_0": "Paṇḍuvāsudevābhiseko",
  "anya-e0703n7:2_0": "1.",
  "anya-e0703n7:3_0": "Vijayo so mahārājā, vasse antimake ṭhito;",
  "anya-e0703n7:4_0": "Iti cintayi ‘‘vuddho’haṁ, na ca vijjati me suto.",
  "anya-e0703n7:5_0": "2.",
  "anya-e0703n7:6_0": "Kicchena vāsitaṁ raṭṭhaṁ, nasseyya mama accaye;",
  "anya-e0703n7:7_0": "Āṇāpeyyaṁ rajjahetu-sumittaṁ bhātaraṁ mama.",
  "anya-e0703n7:8_0": "3.",
  "anya-e0703n7:9_0": "Athā’maccehi mantetvā, lekhaṁ tattha visajjayi;",
  "anya-e0703n7:10_0": "Lekhaṁ datvāna vijayo, na cirena divaṅgato.",
  "anya-e0703n7:11_0": "4.",
  "anya-e0703n7:12_0": "Tasmiṁ mate amaccā te, pekkhantā khattiyāgamaṁ;",
  "anya-e0703n7:13_0": "Upatissagāme ṭhatvāna, raṭṭhaṁ samunusāsisuṁ.",
  "anya-e0703n7:14_0": "5.",
  "anya-e0703n7:15_0": "Mate vijayarājamhi, khattiyāgamanā purā;",
  "anya-e0703n7:16_0": "Ekaṁ vassaṁ ayaṁ laṁkā-dīpo āsi arājako.",
  "anya-e0703n7:17_0": "6.",
  "anya-e0703n7:18_0": "Tasmiṁ sīhapure tassa, sīhabāhussa rājino;",
  "anya-e0703n7:19_0": "Accayena sumitto so, rājā tassa suto ahu.",
  "anya-e0703n7:20_0": "7.",
  "anya-e0703n7:21_0": "Tassa puttā tayo āsuṁ, maddarājassa dhītuyā;",
  "anya-e0703n7:22_0": "Dūtā sīhapuraṁ gantvā, rañño lekhaṁ adaṁsu te.",
  "anya-e0703n7:23_0": "8.",
  "anya-e0703n7:24_0": "Lekhaṁ sutvāna so rājā, putte āmantayī tayo;",
  "anya-e0703n7:25_0": "Ahaṁ mahallako tātā, eko tumhesu gacchatu.",
  "anya-e0703n7:26_0": "9.",
  "anya-e0703n7:27_0": "Laṁkaṁ nekaguṇaṁ kantaṁ, mama bhātussa santakaṁ;",
  "anya-e0703n7:28_0": "Tassa’cca yena tattheva, rajjaṁ kāretu sobhanaṁ.",
  "anya-e0703n7:29_0": "10.",
  "anya-e0703n7:30_0": "Kaṇiṭṭhako paṇḍuvāsu-devo rājakumārako;",
  "anya-e0703n7:31_0": "‘‘Gamissāmīti cintetvā, ñatvā sotthi gatampi ca.",
  "anya-e0703n7:32_0": "11.",
  "anya-e0703n7:33_0": "Pitarā samanuññāto, dvattiṁsāmacca dārake;",
  "anya-e0703n7:34_0": "Ādāya āruhī nāvaṁ, paribbājakaliṅgavā.",
  "anya-e0703n7:35_0": "12.",
  "anya-e0703n7:36_0": "Mahākandaranajjā te, mukhadvāramhi otaraṁ;",
  "anya-e0703n7:37_0": "Te paribbājake disvā, jano sakkari sādhukaṁ.",
  "anya-e0703n7:38_0": "13.",
  "anya-e0703n7:39_0": "Pucchitvā nagaraṁ ettha, upayantaṁ kamena te;",
  "anya-e0703n7:40_0": "Upatissa gāmaṁ sampattā, devatā paripālitā.",
  "anya-e0703n7:41_0": "14.",
  "anya-e0703n7:42_0": "Amaccā’numato’macco, pucchi nemittakā tahiṁ;",
  "anya-e0703n7:43_0": "Khattiyā’gamanaṁ tassa, so byākāsi paraṁpi ca.",
  "anya-e0703n7:44_0": "15.",
  "anya-e0703n7:45_0": "Sattame dīvaseyeva, āgamissati khattiyo;",
  "anya-e0703n7:46_0": "Buddhasāsana metassa, vaṁsajo’va ṭhapessati.",
  "anya-e0703n7:47_0": "16.",
  "anya-e0703n7:48_0": "Sattame divaseyeva, te paribbājake tahiṁ;",
  "anya-e0703n7:49_0": "Patte disvāna pucchitvā, amaccā te vijāniya.",
  "anya-e0703n7:50_0": "17.",
  "anya-e0703n7:51_0": "Taṁ paṇṇuvāsudevaṁ te, laṁkārajjena appayuṁ;",
  "anya-e0703n7:52_0": "Mahesiyā abhāvāso, na tāva abhisecayi.",
  "anya-e0703n7:53_0": "18.",
  "anya-e0703n7:54_0": "Amitodanasakkassa, paṇḍusakko suto ahu;",
  "anya-e0703n7:55_0": "Ñatvā vināsaṁ sakyānaṁ, so ādāya sakaṁ janaṁ.",
  "anya-e0703n7:56_0": "19.",
  "anya-e0703n7:57_0": "Gantvā aññāpadesena, gaṅgāpāraṁ tahiṁ puraṁ;",
  "anya-e0703n7:58_0": "Māpetvā tattha kāresi, rajjaṁ tassa sute labhi.",
  "anya-e0703n7:59_0": "20.",
  "anya-e0703n7:60_0": "Dhītā kaṇiṭṭhitā āsi, bhaddakaccāna nāmikā;",
  "anya-e0703n7:61_0": "Sabbalakkhaṇasampannā, surūpā abhipatthitā.",
  "anya-e0703n7:62_0": "21.",
  "anya-e0703n7:63_0": "Tadatthaṁ sattarājāno, paṇṇākāre mahārahe;",
  "anya-e0703n7:64_0": "Pesesuṁ rājino tassa, bhīto rājūhi so pana.",
  "anya-e0703n7:65_0": "22.",
  "anya-e0703n7:66_0": "Ñatvāna sotthigamanaṁ, abhisekaphalampi ca;",
  "anya-e0703n7:67_0": "Sahadvattiṁsa itthīhi, nāvaṁ āropiyā’sutaṁ.",
  "anya-e0703n7:68_0": "23.",
  "anya-e0703n7:69_0": "Gaṅgāya khipi gaṇhātu, pahu me dhītaraṁ iti;",
  "anya-e0703n7:70_0": "Gahetuṁ te na sakkhiṁsu, nāvāsāpana sīghagā.",
  "anya-e0703n7:71_0": "24.",
  "anya-e0703n7:72_0": "Dutiye divaseyeva, goṇāgāmaka paṭṭanaṁ;",
  "anya-e0703n7:73_0": "Pattāpabbajitā kārā, sabbā tā tattha otaruṁ.",
  "anya-e0703n7:74_0": "25.",
  "anya-e0703n7:75_0": "Pucchitvā nagaraṁ ettha, tā kamenopayantiyo;",
  "anya-e0703n7:76_0": "Upatissagāmaṁ sampattā, devatā paripālitā.",
  "anya-e0703n7:77_0": "26.",
  "anya-e0703n7:78_0": "Nemittakassa vacanaṁ, sutvā tatthā’gatā tu tā;",
  "anya-e0703n7:79_0": "Disvā amacco pucchitvā, ñatvā rañño samappayi.",
  "anya-e0703n7:80_0": "27.",
  "anya-e0703n7:81_0": "Taṁ paṇḍuvāsudevaṁ te, amaccā suddhabuddhino;",
  "anya-e0703n7:82_0": "Rajje samabhisiñciṁsu, puṇṇasabbamanorathaṁ.",
  "anya-e0703n7:83_0": "28.",
  "anya-e0703n7:84_0": "Subhaddakaccāna manomarūpiniṁ;",
  "anya-e0703n7:85_0": "Mahesībhāve abhisiñciya’ttano;",
  "anya-e0703n7:86_0": "Sahagatā tāya padāsi attanā;",
  "anya-e0703n7:87_0": "Sahāgatānaṁ vasi bhūmipo sukhantī.",
  "anya-e0703n7:88_0": "Sujanappasāda saṁvegatthāya kate mahāvaṁse",
  "anya-e0703n7:89_0": "Paṇḍuvāsudevābhiseko nāma",
  "anya-e0703n7:90_0": "Aṭṭhamo paricchedo."
}