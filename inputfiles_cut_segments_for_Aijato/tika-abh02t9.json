{
  "tika-abh02t9:0_0": "10. Bojjhaṅgavibhaṅgo",
  "tika-abh02t9:1_0": "1. Suttantabhājanīyaṁ",
  "tika-abh02t9:2_0": "Paṭhamanayavaṇṇanā",
  "tika-abh02t9:3_0": "466.Patiṭṭhānāyūhanā oghataraṇasuttavaṇṇanāyaṁ (saṁ. ni. aṭṭha. 1.1.1) –",
  "tika-abh02t9:4_0": "‘‘Kilesavasena patiṭṭhānaṁ, abhisaṅkhāravasena āyūhanā.",
  "tika-abh02t9:4_1": "Tathā taṇhādiṭṭhīhi patiṭṭhānaṁ, avasesakilesābhisaṅkhārehi āyūhanā.",
  "tika-abh02t9:4_2": "Taṇhāvasena patiṭṭhānaṁ, diṭṭhivasena āyūhanā.",
  "tika-abh02t9:4_3": "Sassatadiṭṭhiyā patiṭṭhānaṁ, ucchedadiṭṭhiyā āyūhanā.",
  "tika-abh02t9:4_4": "Līnavasena patiṭṭhānaṁ, uddhaccavasena āyūhanā.",
  "tika-abh02t9:4_5": "Kāmasukhānuyogavasena patiṭṭhānaṁ, attakilamathānuyogavasena āyūhanā.",
  "tika-abh02t9:4_6": "Sabbākusalābhisaṅkhāravasena patiṭṭhānaṁ, sabbalokiyakusalābhisaṅkhāravasena āyūhanā’’ti –",
  "tika-abh02t9:5_0": "Vuttesu pakāresu idha avuttānaṁ vasena veditabbā.",
  "tika-abh02t9:6_0": "Sammappavatte dhamme paṭisañcikkhati, upapattito ikkhati, tadākāro hutvā pavattatīti paṭisaṅkhānalakkhaṇo upekkhāsambojjhaṅgo.",
  "tika-abh02t9:6_1": "Evañca katvā ‘‘paṭisaṅkhā santiṭṭhanā gahaṇe majjhattatā’’ti upekkhākiccādhimattatāya saṅkhārupekkhā vuttā.",
  "tika-abh02t9:6_2": "Anukkamanikkhepe payojanaṁ purimassa purimassa pacchimapacchimakāraṇabhāvo.",
  "tika-abh02t9:7_0": "467.",
  "tika-abh02t9:7_1": "Balavatī eva sati satisambojjhaṅgoti katvā balavabhāvadīpanatthaṁ paññā gahitā, na yassa kassaci sampadhāraṇasati, kusaluppattikāraṇassa pana saraṇaṁ satīti dassento ‘‘vattaṁ vā’’tiādimāha.",
  "tika-abh02t9:7_2": "Vattasīse ṭhatvāti ‘‘aho vata me dhammaṁ suṇeyyuṁ, sutvā ca dhammaṁ pasīdeyyuṁ, pasannā ca me pasannākāraṁ kareyyu’’nti evaṁcitto ahutvā ‘‘svākkhāto bhagavatā dhammo…pe… viññūhi, aho vata me dhammaṁ suṇeyyuṁ, sutvā ca dhammaṁ ājāneyyuṁ, ājānitvā ca pana tathatthāya paṭipajjeyyu’’nti dhammasudhammataṁ paṭicca kāruññaṁ anuddayaṁ anukampaṁ upādāya mahākassapattherena viya bhāsitanti attho.",
  "tika-abh02t9:7_3": "Vimuttāyatanasīseti ‘‘na heva kho satthā, apica kho yathāsutaṁ yathāpariyattaṁ dhammaṁ vitthārena paresaṁ desessāmī’’ti evaṁ vimuttikāraṇapadhānabhāve ṭhatvā.",
  "tika-abh02t9:7_4": "Cirakatavattādivasena taṁsamuṭṭhāpako arūpakoṭṭhāso vutto, bhāvatthattā eva vā katabhāsita-saddā kiriyābhūtassa arūpakoṭṭhāsassa vācakāti katvā āha ‘‘kāyaviññattiṁ…pe… koṭṭhāsa’’nti.",
  "tika-abh02t9:8_0": "Bojjhaṅgasamuṭṭhāpakatā purimānaṁ channaṁ attano attano anantarikassa, paresaṁ sabbesaṁ vā taṁtaṁpariyāyena samuṭṭhāpanavasena yojetabbā.",
  "tika-abh02t9:8_1": "Kāmalokavaṭṭāmisāti taṇhā tadārammaṇā khandhāti vadanti, pañcakāmaguṇiko ca rāgo tadārammaṇañca kāmāmisaṁ, ‘‘sassato attā ca loko cā’’tiādinā lokaggahaṇavasena pavatto sassatucchedasahagato rāgo tadārammaṇañca lokāmisaṁ, lokadhammā vā, vaṭṭassādavasena uppanno saṁsārajanako rāgo tadārammaṇañca vaṭṭāmisaṁ.",
  "tika-abh02t9:8_2": "Maggassa pubbabhāgattā pubbabhāgā.",
  "tika-abh02t9:9_0": "Paṭhamanayavaṇṇanā niṭṭhitā.",
  "tika-abh02t9:10_0": "Dutiyanayavaṇṇanā",
  "tika-abh02t9:11_0": "468-469.Abhiññeyyā dhammā nāma ‘‘sabbe sattā āhāraṭṭhitikā, dve dhātuyo, tisso dhātuyo, cattāri ariyasaccāni, pañca vimuttāyatanāni, cha anuttariyāni, satta niddasavatthūni, aṭṭhābhibhāyatanāni, navānupubbavihārā, dasa nijjaravatthūnī’’ti evaṁpabhedā dhammā , ‘‘sabbaṁ, bhikkhave, abhiññeyya’’nti (saṁ. ni. 4.46) dassitā khandhādayo ca.",
  "tika-abh02t9:11_1": "Vānanti vinandhanaṁ bhavādīnaṁ, gamanaṁ vā piyarūpasātarūpesu.",
  "tika-abh02t9:12_0": "Caṅkamaṁ adhiṭṭhahantassa uppannavīriyaṁ vipassanāsahagatanti veditabbaṁ.",
  "tika-abh02t9:12_1": "Ettakenāti ‘‘lokiyalokuttaramissakā kathitā’’ti ettāvatā.",
  "tika-abh02t9:12_2": "Lokiyanti vadanto na kilamatīti kāyaviññattisamuṭṭhāpakassa lokiyattā acodanīyoti attho.",
  "tika-abh02t9:12_3": "Alabbha…pe… paṭikkhittāti rūpāvacare alabbhamānakaṁ pītisambojjhaṅgaṁ upādāya labbhamānāpi avitakkaavicārā pīti paṭikkhittā, ‘‘pītisambojjhaṅgo’’ti na vuttoti attho.",
  "tika-abh02t9:12_4": "Kāmāvacare vā alabbhamānakaṁ avitakkaavicāraṁ pītiṁ upādāya labbhamānakāva pītibojjhaṅgabhūtā paṭikkhittā, avitakkaavicāro pītisambojjhaṅgo na vuttoti attho.",
  "tika-abh02t9:13_0": "Ajjhattavimokkhanti ajjhattadhamme abhinivisitvā tato vuṭṭhitamaggo ‘‘ajjhattavimokkho’’ti idha vuttoti adhippāyo.",
  "tika-abh02t9:13_1": "Na vāretabboti vipassanāpādakesu kasiṇādijhānesu satiādīnaṁ nibbedhabhāgiyattā na paṭikkhipitabboti attho.",
  "tika-abh02t9:13_2": "Anuddharantā pana vipassanā viya bodhiyā maggassa āsannakāraṇaṁ jhānaṁ na hoti, na ca tathā ekantikaṁ kāraṇaṁ, na ca vipassanākiccassa viya jhānakiccassa niṭṭhānaṁ maggoti katvā na uddharanti.",
  "tika-abh02t9:13_3": "Tattha kasiṇajjhānaggahaṇena tadāyattāni āruppānipi gahitānīti daṭṭhabbāni.",
  "tika-abh02t9:13_4": "Asubhajjhānānaṁ avacanaṁ avitakkāvicārassa adhippetattā.",
  "tika-abh02t9:14_0": "Dutiyanayavaṇṇanā niṭṭhitā.",
  "tika-abh02t9:15_0": "Tatiyanayavaṇṇanā",
  "tika-abh02t9:16_0": "470-471.",
  "tika-abh02t9:16_1": "Tadaṅgasamucchedanissaraṇavivekanissitataṁ vatvā paṭippassaddhivivekanissitattassa avacanaṁ ‘‘satisambojjhaṅgaṁ bhāvetī’’tiādinā (saṁ. ni. 5.182; vibha.",
  "tika-abh02t9:16_2": "471) idha bhāvetabbānaṁ bojjhaṅgānaṁ vuttattā.",
  "tika-abh02t9:16_3": "Bhāvitabojjhaṅgassa hi sacchikātabbā phalabojjhaṅgā abhidhammabhājanīye vuttāti.",
  "tika-abh02t9:16_4": "Vossagga-saddo pariccāgattho pakkhandanattho cāti vossaggassa duvidhatā vuttā.",
  "tika-abh02t9:16_5": "Yathāvuttenāti tadaṅgasamucchedappakārena tanninnabhāvārammaṇakaraṇappakārena ca.",
  "tika-abh02t9:16_6": "Pariṇāmentaṁ vipassanākkhaṇe, pariṇataṁ maggakkhaṇe.",
  "tika-abh02t9:17_0": "Tatiyanayavaṇṇanā niṭṭhitā.",
  "tika-abh02t9:18_0": "Suttantabhājanīyavaṇṇanā niṭṭhitā.",
  "tika-abh02t9:19_0": "2. Abhidhammabhājanīyavaṇṇanā",
  "tika-abh02t9:20_0": "472.Upekkhanavasenāti sabhāvaniddesataṁ dasseti, hāpanavaḍḍhanesu byāpāraṁ akatvā upapattito ikkhanavasenāti attho.",
  "tika-abh02t9:20_1": "Lokiyaupekkhanāya adhikā upekkhanā ajjhupekkhanāti ayamattho idha lokuttarā eva adhippetāti yuttoti.",
  "tika-abh02t9:21_0": "Abhidhammabhājanīyavaṇṇanā niṭṭhitā.",
  "tika-abh02t9:22_0": "Bojjhaṅgavibhaṅgavaṇṇanā niṭṭhitā."
}