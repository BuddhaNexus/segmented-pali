{
  "iti38:0.1_0": "Itivuttaka 38",
  "iti38:0.2_0": "Dukanipāta",
  "iti38:0.3_0": "Dutiyavagga",
  "iti38:0.4_0": "Vitakkasutta",
  "iti38:1.1_0": "Vuttañhetaṁ bhagavatā vuttamarahatāti me sutaṁ:",
  "iti38:2.1_0": "“Tathāgataṁ, bhikkhave, arahantaṁ sammāsambuddhaṁ dve vitakkā bahulaṁ samudācaranti—",
  "iti38:2.2_0": "khemo ca vitakko, paviveko ca.",
  "iti38:2.3_0": "Abyāpajjhārāmo, bhikkhave, tathāgato abyāpajjharato.",
  "iti38:2.4_0": "Tamenaṁ, bhikkhave, tathāgataṁ abyāpajjhārāmaṁ abyāpajjharataṁ eseva vitakko bahulaṁ samudācarati:",
  "iti38:2.5_0": "‘imāyāhaṁ iriyāya na kañci byābādhemi tasaṁ vā thāvaraṁ vā’ti.",
  "iti38:3.1_0": "Pavivekārāmo, bhikkhave, tathāgato pavivekarato.",
  "iti38:3.2_0": "Tamenaṁ, bhikkhave, tathāgataṁ pavivekārāmaṁ pavivekarataṁ eseva vitakko bahulaṁ samudācarati:",
  "iti38:3.3_0": "‘yaṁ akusalaṁ taṁ pahīnan’ti.",
  "iti38:4.1_0": "Tasmātiha, bhikkhave, tumhepi abyāpajjhārāmā viharatha abyāpajjharatā.",
  "iti38:4.2_0": "Tesaṁ vo, bhikkhave, tumhākaṁ abyāpajjhārāmānaṁ viharataṁ abyāpajjharatānaṁ eseva vitakko bahulaṁ samudācarissati:",
  "iti38:4.3_0": "‘imāya mayaṁ iriyāya na kañci byābādhema tasaṁ vā thāvaraṁ vā’ti.",
  "iti38:5.1_0": "Pavivekārāmā, bhikkhave, viharatha pavivekaratā.",
  "iti38:5.2_0": "Tesaṁ vo, bhikkhave, tumhākaṁ pavivekārāmānaṁ viharataṁ pavivekaratānaṁ eseva vitakko bahulaṁ samudācarissati:",
  "iti38:5.3_0": "‘kiṁ akusalaṁ, kiṁ appahīnaṁ, kiṁ pajahāmā’”ti.",
  "iti38:5.4_0": "Etamatthaṁ bhagavā avoca.",
  "iti38:5.5_0": "Tatthetaṁ iti vuccati:",
  "iti38:6.1_0": "“Tathāgataṁ buddhamasayhasāhinaṁ,",
  "iti38:6.2_0": "Duve vitakkā samudācaranti naṁ;",
  "iti38:6.3_0": "Khemo vitakko paṭhamo udīrito,",
  "iti38:6.4_0": "Tato viveko dutiyo pakāsito.",
  "iti38:7.1_0": "Tamonudaṁ pāragataṁ mahesiṁ,",
  "iti38:7.2_0": "Taṁ pattipattaṁ vasimaṁ anāsavaṁ;",
  "iti38:7.3_0": "Visantaraṁ taṇhakkhaye vimuttaṁ,",
  "iti38:7.4_0": "Taṁ ve muniṁ antimadehadhāriṁ;",
  "iti38:7.5_0": "Mārañjahaṁ brūmi jarāya pāraguṁ.",
  "iti38:8.1_0": "Sele yathā pabbatamuddhaniṭṭhito,",
  "iti38:8.2_0": "Yathāpi passe janataṁ samantato;",
  "iti38:8.3_0": "Tathūpamaṁ dhammamayaṁ sumedho,",
  "iti38:8.4_0": "Pāsādamāruyha samantacakkhu;",
  "iti38:8.5_0": "Sokāvatiṇṇaṁ janatamapetasoko,",
  "iti38:8.6_0": "Avekkhati jātijarābhibhūtan”ti.",
  "iti38:9.1_0": "Ayampi attho vutto bhagavatā, iti me sutanti.",
  "iti38:9.2_0": "Paṭhamaṁ."
}