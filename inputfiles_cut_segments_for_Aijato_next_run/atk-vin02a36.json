{
  "atk-vin02a36:0_0": "7. Saṅghabhedakakkhandhakaṁ",
  "atk-vin02a36:1_0": "Chasakyapabbajjākathā",
  "atk-vin02a36:2_0": "330.",
  "atk-vin02a36:2_1": "Saṅghabhedakakkhandhake abhiññātā abhiññātāti pākaṭā pākaṭā.",
  "atk-vin02a36:2_2": "Sakyakumārā nāma kāḷudāyippabhutayo dasa dūtā saddhiṁ parivārehi aññe ca bahū janā.",
  "atk-vin02a36:2_3": "Amhākanti amhesu;",
  "atk-vin02a36:2_4": "amhākaṁ kulatoti vā vuttaṁ hoti.",
  "atk-vin02a36:2_5": "Gharāvāsatthaṁ anusāsissāmīti gharāvāse yaṁ kattabbaṁ, taṁ jānāpessāmi.",
  "atk-vin02a36:2_6": "Udakaṁ ninnetabbanti yathā udakaṁ sabbaṭṭhāne samaṁ hoti, evaṁ kātabbaṁ.",
  "atk-vin02a36:2_7": "Niddhāpetabbanti tiṇāni uddharitabbāni.",
  "atk-vin02a36:2_8": "Bhusikā uddharāpetabbāti sukhumapalālamissadhaññā palālikā palāpetabbā.",
  "atk-vin02a36:2_9": "Opunāpetabbanti sukhumapalālaṁ apanetabbaṁ.",
  "atk-vin02a36:2_10": "Tvaññeva gharāvāsatthena upajānāhīti tvaññeva gharāvāsatthaṁ jānāhi.",
  "atk-vin02a36:2_11": "Ahaṁ tayā yathāsukhaṁ pabbajāhīti ettha ahaṁ tayā saddhiṁ pabbajissāmīti sahāyasinehena sahasā vattukāmo hutvā puna rajjasirilobhena parikaḍḍhiyamānahadayo “ahaṁ tayā”ti ettakameva vatvā sesaṁ vattuṁ nāsakkhīti evamattho veditabbo.",
  "atk-vin02a36:3_0": "331.Nippātitāti nikkhamitā. Mānassinoti mānassayino; mānanissitāti vuttaṁ hoti.",
  "atk-vin02a36:4_0": "332.Yassantarato na santi kopāti tatiyamaggena samūhatattā yassa citte kopā na santi.",
  "atk-vin02a36:4_1": "Yasmā pana bhavoti sampatti, vibhavoti vipatti;",
  "atk-vin02a36:4_2": "tathā bhavoti vuḍḍhi, vibhavoti hāni;",
  "atk-vin02a36:4_3": "bhavoti sassataṁ, vibhavoti ucchedo;",
  "atk-vin02a36:4_4": "bhavoti puññaṁ, vibhavoti pāpaṁ;",
  "atk-vin02a36:4_5": "vibhavoti ca abhavoti ca atthato ekameva, tasmā itibhavābhavatañca vītivattoti ettha yā esā sampattivipattivuḍḍhihānisassatucchedapuññapāpavasena iti anekappakārā bhavābhavatā vuccati;",
  "atk-vin02a36:4_6": "catūhipi maggehi yathāsambhavaṁ tena tena nayena taṁ itibhavābhavatañca vītivattoti evamattho daṭṭhabbo.",
  "atk-vin02a36:4_7": "Nānubhavantīti na sampāpuṇanti;",
  "atk-vin02a36:4_8": "tassa dassanaṁ devānampi dullabhanti adhippāyo.",
  "atk-vin02a36:5_0": "333.Ahimekhalikāti ahiṁ kaṭiyaṁ bandhitvā. Ucchaṅgeti aṅke.",
  "atk-vin02a36:6_0": "334.Sammannatīti sammāneti. Yaṁ tumo karissatīti yaṁ so karissati.",
  "atk-vin02a36:7_0": "Chasakyapabbajjākathā niṭṭhitā.",
  "atk-vin02a36:8_0": "Pakāsanīyakammādikathā",
  "atk-vin02a36:9_0": "336.Kheḷāsakassāti ettha micchājīvena uppannapaccayā ariyehi vantabbā kheḷasadisā, tathārūpe paccaye ayaṁ ajjhoharatīti katvā kheḷāsakoti bhagavatā vutto.",
  "atk-vin02a36:10_0": "340.Patthaddhena kāyenāti potthakarūpasadisena niccalena kāyena.",
  "atk-vin02a36:11_0": "342.Mayaṁ kho bhaṇe rājañātakā nāmāti rājā amhe jānātīti rājañātakassa bhāvena attānaṁ ukkaṁsanto āha.",
  "atk-vin02a36:11_1": "Pahaṭṭhakaṇṇavāloti bandhane niccale katvā.",
  "atk-vin02a36:12_0": "Dukkhañhi kuñjara nāgamāsadoti bho kuñjara buddhanāgaṁ āsādanaṁ vadhakacittena upagamanaṁ nāma dukkhaṁ.",
  "atk-vin02a36:12_1": "Nāgahatassāti buddhanāgaṁ ghātakassa.",
  "atk-vin02a36:13_0": "Paṭikuṭiyova osakkīti tathāgatābhimukhoyeva piṭṭhimehi pādehi avasakki.",
  "atk-vin02a36:13_1": "Alakkhikoti ettha na lakkhetīti alakkhiko;",
  "atk-vin02a36:13_2": "na jānātīti attho, ahaṁ pāpakammaṁ karomīti na jānāti.",
  "atk-vin02a36:13_3": "Na lakkhitabboti vā alakkhiko;",
  "atk-vin02a36:13_4": "na passitabboti attho.",
  "atk-vin02a36:14_0": "343.Tikabhojananti ettha tīhi janehi bhuñjitabbabhojanaṁ.",
  "atk-vin02a36:14_1": "Taṁ paññāpessāmīti taṁ anujānissāmi.",
  "atk-vin02a36:14_2": "Gaṇabhojane pana yathādhammo kāretabboti.",
  "atk-vin02a36:14_3": "Pañcavatthuyācanakathā saṅghādisesavaṇṇanāyaṁ vuttā.",
  "atk-vin02a36:14_4": "Kappanti āyukappaṁ.",
  "atk-vin02a36:14_5": "Brahmaṁ puññanti seṭṭhaṁ puññaṁ.",
  "atk-vin02a36:14_6": "Kappaṁ saggamhīti āyukappameva.",
  "atk-vin02a36:15_0": "Pakāsanīyakammādikathā niṭṭhitā.",
  "atk-vin02a36:16_0": "Saṅghabhedakakathā",
  "atk-vin02a36:17_0": "344.Atha kho devadatto saṅghaṁ bhinditvāti so kira evaṁ salākaṁ gāhetvā tattheva āveṇikaṁ uposathaṁ katvā gato, tenetaṁ vuttaṁ.",
  "atk-vin02a36:18_0": "345.Piṭṭhime āgilāyatīti ciranisajjāya vedanābhibhūtā bādhati.",
  "atk-vin02a36:18_1": "Tamahaṁ āyamissāmīti taṁ ahaṁ pasāressāmi.",
  "atk-vin02a36:18_2": "Ādesanāpāṭihāriyānusāsanī nāma “evampi te mano, tathāpi te mano”ti evaṁ parassa cittaṁ jānitvā tadanurūpā dhammadesanā.",
  "atk-vin02a36:19_0": "346.Mamānukubbanti mamānukiriyaṁ kurumāno.",
  "atk-vin02a36:19_1": "Kapaṇoti dukkhito.",
  "atk-vin02a36:19_2": "Mahāvarāhassāti mahānāgassa.",
  "atk-vin02a36:19_3": "Mahiṁ vikubbatoti pathaviṁ padālentassa.",
  "atk-vin02a36:19_4": "Bhisaṁ ghasamānassāti bhisaṁ khādantassa.",
  "atk-vin02a36:19_5": "Nadīsu jaggatoti ettha so kira hatthināgo sāyanhasamayaṁ taṁ nadināmakaṁ pokkharaṇiṁ ogāhetvā kilanto sabbarattiṁ vītināmesi, jālikaṁ karoti, tena vuttaṁ “nadīsu jaggato”ti.",
  "atk-vin02a36:20_0": "347.Sutāti sotā. Asandiddho ca akkhātīti nissandeho hutvā akkhāti anusandhivasena yojetvā yojetvā.",
  "atk-vin02a36:21_0": "350.",
  "atk-vin02a36:21_1": "Apāye nibbattissatīti āpāyiko.",
  "atk-vin02a36:21_2": "Evaṁ nerayiko.",
  "atk-vin02a36:21_3": "Kappaṁ ṭhassatīti kappaṭṭho.",
  "atk-vin02a36:21_4": "Idāni buddhasahassenāpi tikicchituṁ na sakkāti atekiccho.",
  "atk-vin02a36:22_0": "Mā jātu koci lokasminti mā kadācipi koci satto lokasmiṁ.",
  "atk-vin02a36:22_1": "Udapajjathāti upapajjatha.",
  "atk-vin02a36:22_2": "Jalaṁva yasasā aṭṭhāti yasasā jalanto viya ṭhito.",
  "atk-vin02a36:22_3": "Devadattoti me sutanti “īdiso devadatto”ti bhagavatā sutampi atthi, tadeva gahetvā idaṁ vuttaṁ.",
  "atk-vin02a36:22_4": "So pamādamanuciṇṇoti ettha pamādaṁ anucinātīti anuciṇṇo, pamādo appahīnoti attho.",
  "atk-vin02a36:22_5": "Āsajja nanti pāpakena cittena patvā, visosetvāti vā attho.",
  "atk-vin02a36:22_6": "Avīcinirayaṁ pattoti idaṁ pana āsīsāyaṁ atītavacanaṁ.",
  "atk-vin02a36:22_7": "Bhesmāti bhayānako.",
  "atk-vin02a36:23_0": "Saṅghabhedakakathā niṭṭhitā.",
  "atk-vin02a36:24_0": "Upālipañhākathā",
  "atk-vin02a36:25_0": "351.Ekato upāli ekoti dhammavādipakkhe eko.",
  "atk-vin02a36:25_1": "Ekato dveti adhammavādipakkhe dve.",
  "atk-vin02a36:25_2": "Catuttho anussāvetīti saṅghaṁ bhindissāmīti adhammavādicatuttho hutvā anussāveti;",
  "atk-vin02a36:25_3": "anunayanto sāveti “na tumhākaṁyeva narakabhayaṁ atthi, amhākampi atthi, na amhākaṁ avīcimaggo pihito, na mayaṁ akusalā na bhāyāma.",
  "atk-vin02a36:25_4": "Yadi hi ayaṁ adhammo avinayo asatthusāsanaṁ vā bhaveyya, na mayaṁ gaṇheyyāmā”tiādinā nayena “adhammaṁ dhammo”ti evaṁ aṭṭhārasa bhedakaravatthūni bodhetīti attho.",
  "atk-vin02a36:25_5": "Salākaṁ gāhetīti evaṁ anussāvetvā pana “idaṁ gaṇhatha, idaṁ rocethā”ti vadanto salākaṁ gāheti.",
  "atk-vin02a36:26_0": "Ekato upāli dve hontītiādīsupi eseva nayo.",
  "atk-vin02a36:26_1": "Evaṁ kho upāli saṅgharāji ceva hoti saṅghabhedo cāti evaṁ hoti;",
  "atk-vin02a36:26_2": "na pana ettāvatā saṅgho bhinno hoti.",
  "atk-vin02a36:27_0": "Bhikkhu kho upāli pakatatto samānasaṁvāsako samānasīmāyaṁ ṭhito saṅghaṁ bhindatīti ettha siyā evaṁ “devadatto kathaṁ pakatatto”ti.",
  "atk-vin02a36:27_1": "Kathaṁ tāva na pakatatto, rañño ghātāpitattā ruhiruppādassa ca katattāti?",
  "atk-vin02a36:27_2": "Tattha vadāma –",
  "atk-vin02a36:27_3": "āṇattiyā tāva viraddhattā rañño ghātāpanaṁ natthi.",
  "atk-vin02a36:27_4": "“Tena hi tvaṁ, kumāra, pitaraṁ hantvā rājā hohi, ahaṁ bhagavantaṁ hantvā buddho bhavissāmī”ti evañhi tassa āṇatti.",
  "atk-vin02a36:27_5": "Kumāro pana rājā hutvā pacchā pitaraṁ māresi;",
  "atk-vin02a36:27_6": "evaṁ tāva āṇattiyā viraddhattā rañño ghātāpanaṁ natthi.",
  "atk-vin02a36:27_7": "Ruhiruppāde pana katamatteyeva ruhiruppādapaccayā bhagavatā abhabbatā na vuttā, na ca sakkā bhagavato vacanaṁ vināyeva tassa abhabbatā āropetuṁ.",
  "atk-vin02a36:28_0": "“Ruhiruppādako, bhikkhave, anupasampanno na upasampādetabbo, upasampanno nāsetabbo”ti –",
  "atk-vin02a36:29_0": "Idaṁ pana bhagavatā saṅghabhedato pacchā vuttaṁ, tasmā pakatatteneva tena saṅgho bhinnoti.",
  "atk-vin02a36:30_0": "Adhammaṁ dhammoti dīpentītiādīsu aṭṭhārasasu bhedakaravatthūsu suttantapariyāyena tāva dasa kusalakammapathā dhammo, dasa akusalakammapathā adhammo.",
  "atk-vin02a36:30_1": "Tathā cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā, ariyo aṭṭhaṅgiko maggoti sattatiṁsa bodhipakkhiyadhammā dhammo nāma;",
  "atk-vin02a36:30_2": "tayo satipaṭṭhānā, tayo sammappadhānā, tayo iddhipādā, cha indriyāni, cha balāni, aṭṭha bojjhaṅgā, navaṅgiko maggoti ca cattāro upādānā, pañca nīvaraṇā, satta anusayā, aṭṭha micchattāti ca ayaṁ adhammo.",
  "atk-vin02a36:31_0": "Tattha yaṁkiñci ekaṁ adhammakoṭṭhāsaṁ gahetvā “imaṁ adhammaṁ dhammoti karissāma;",
  "atk-vin02a36:31_1": "evaṁ amhākaṁ ācariyakulaṁ nissāya niyyānikaṁ bhavissati, mayañca loke pākaṭā bhavissāmā”ti taṁ adhammaṁ “dhammo aya”nti kathayantā adhammaṁ dhammoti dīpenti nāma.",
  "atk-vin02a36:31_2": "Tatheva dhammakoṭṭhāsesu ca ekaṁ gahetvā ayaṁ adhammoti kathentā dhammaṁ adhammoti dīpenti nāma.",
  "atk-vin02a36:31_3": "Vinayapariyāyena pana bhūtena vatthunā codetvā sāretvā yathāpaṭiññāya kātabbaṁ kammaṁ dhammo nāma, abhūtena vatthunā acodetvā asāretvā apaṭiññāya kātabbaṁ kammaṁ adhammo nāma.",
  "atk-vin02a36:32_0": "Suttantapariyāyena rāgavinayo dosavinayo mohavinayo saṁvaro pahānaṁ paṭisaṅkhāti ayaṁ vinayo nāma, rāgādīnaṁ avinayo asaṁvaro appahānaṁ appaṭisaṅkhāti ayaṁ avinayo nāma.",
  "atk-vin02a36:32_1": "Vinayapariyāyena vatthusampatti ñattisampatti anussāvanasampatti sīmāsampatti parisāsampattīti ayaṁ vinayo nāma, vatthuvipatti…pe…",
  "atk-vin02a36:32_2": "parisāvipattīti ayaṁ avinayo nāma.",
  "atk-vin02a36:33_0": "Suttantapariyāyena cattāro satipaṭṭhānā…",
  "atk-vin02a36:33_1": "aṭṭhaṅgiko maggoti idaṁ bhāsitaṁ lapitaṁ tathāgatena ;",
  "atk-vin02a36:33_2": "tayo satipaṭṭhānā, tayo sammappadhānā, tayo iddhipādā, cha indriyāni, cha balāni, aṭṭha bojjhaṅgā, navaṅgiko maggoti idaṁ abhāsitaṁ alapitaṁ tathāgatena.",
  "atk-vin02a36:33_3": "Vinayapariyāyena cattāro pārājikā, terasa saṅghādisesā, dve aniyatā, tiṁsa nissaggiyā pācittiyāti idaṁ bhāsitaṁ lapitaṁ tathāgatena;",
  "atk-vin02a36:33_4": "tayo pārājikā, cuddasa saṅghādisesā, tayo aniyatā, ekattiṁsa nissaggiyā pācittiyāti idaṁ abhāsitaṁ alapitaṁ tathāgatena.",
  "atk-vin02a36:34_0": "Suttantapariyāyena devasikaṁ phalasamāpattisamāpajjanaṁ, mahākaruṇāsamāpattisamāpajjanaṁ, buddhacakkhunā lokavolokanaṁ, aṭṭhuppattivasena suttantadesanā, jātakakathāti idaṁ āciṇṇaṁ;",
  "atk-vin02a36:34_1": "na devasikaṁ phalasamāpattisamāpajjanaṁ…pe…",
  "atk-vin02a36:34_2": "na jātakakathāti idaṁ anāciṇṇaṁ.",
  "atk-vin02a36:34_3": "Vinayapariyāyena nimantitassa vassāvāsaṁ vasitvā apaloketvā cāriyapakkamanaṁ, pavāretvā cāriyapakkamanaṁ, āgantukehi saddhiṁ paṭhamaṁ paṭisanthārakaraṇanti idaṁ āciṇṇaṁ;",
  "atk-vin02a36:34_4": "tasseva āciṇṇassa akaraṇaṁ anāciṇṇaṁ nāma.",
  "atk-vin02a36:35_0": "Suttantapariyāyena cattāro satipaṭṭhānā…pe…",
  "atk-vin02a36:35_1": "aṭṭhaṅgiko maggoti idaṁ paññattaṁ nāma;",
  "atk-vin02a36:35_2": "tayo satipaṭṭhānā…pe…",
  "atk-vin02a36:35_3": "navaṅgiko maggoti idaṁ apaññattaṁ nāma.",
  "atk-vin02a36:35_4": "Vinayapariyāyena cattāro pārājikā…pe…",
  "atk-vin02a36:35_5": "tiṁsa nissaggiyā pācittiyāti idaṁ paññattaṁ nāma;",
  "atk-vin02a36:35_6": "tayo pārājikā…pe…",
  "atk-vin02a36:35_7": "ekattiṁsa nissaggiyā pācittiyāti idaṁ apaññattaṁ nāma.",
  "atk-vin02a36:36_0": "“Anāpatti ajānantassa, atheyyacittassa, na maraṇādhippāyassa, anullapanādhippāyassa, na mocanādhippāyassā”ti tattha tattha vuttā anāpatti anāpatti nāma.",
  "atk-vin02a36:36_1": "“Jānantassa, theyyacittassā”tiādinā nayena vuttā āpatti āpatti nāma.",
  "atk-vin02a36:36_2": "Pañcāpattikkhandhā lahukāpatti nāma, dve āpattikkhandhā garukāpatti nāma.",
  "atk-vin02a36:36_3": "Cha āpattikkhandhā sāvasesāpatti nāma, eko pārājikāpattikkhandho anavasesāpatti nāma.",
  "atk-vin02a36:36_4": "Dve āpattikkhandhā duṭṭhullāpatti nāma, pañcāpattikkhandhā aduṭṭhullāpatti nāma.",
  "atk-vin02a36:37_0": "Purimanayeneva panettha vuttappakāraṁ dhammaṁ “adhammo aya”nti kathayantā “dhammaṁ adhammo”ti dīpenti nāma.",
  "atk-vin02a36:37_1": "Avinayaṁ “vinayo aya”nti…pe…",
  "atk-vin02a36:37_2": "aduṭṭhullāpattiṁ “duṭṭhullāpatti aya”nti kathayantā “aduṭṭhullāpattiṁ duṭṭhullāpattī”ti dīpenti nāma.",
  "atk-vin02a36:37_3": "Evaṁ “adhammaṁ dhammo”ti vā…pe…",
  "atk-vin02a36:37_4": "“aduṭṭhullāpattiṁ duṭṭhullāpattī”ti vā dīpetvā pakkhaṁ labhitvā catunnaṁ saṅghakammānaṁ aññataraṁ saṅghakammaṁ ekasīmāyaṁ visuṁ karontehi saṅgho bhinno nāma hoti.",
  "atk-vin02a36:37_5": "Tena vuttaṁ –",
  "atk-vin02a36:37_6": "“te imehi aṭṭhārasahi vatthūhi apakassantī”tiādi.",
  "atk-vin02a36:38_0": "Tattha apakassantīti parisaṁ ākaḍḍhanti, vijaṭenti, ekamantaṁ ussārenti ca.",
  "atk-vin02a36:38_1": "Avapakāsantīti ati viya pakāsenti yathā visaṁsaṭṭhāva honti, evaṁ karonti.",
  "atk-vin02a36:38_2": "Āveninti visuṁ.",
  "atk-vin02a36:38_3": "Ettāvatā kho upāli saṅgho bhinno hotīti evaṁ aṭṭhārasasu bhedakaravatthūsu yaṁkiñci ekampi vatthuṁ dīpetvā tena tena kāraṇena “imaṁ gaṇhatha, imaṁ rocethā”ti saññāpetvā salākaṁ gāhāpetvā visuṁ saṅghakamme kate saṅgho bhinno hoti.",
  "atk-vin02a36:38_4": "Parivāre pana “pañcahi upāli ākārehi saṅgho bhijjatī”tiādi vuttaṁ, tassa iminā idha vuttena saṅghabhedalakkhaṇena atthato nānākaraṇaṁ natthi.",
  "atk-vin02a36:38_5": "Taṁ panassa nānākaraṇābhāvaṁ tattheva pakāsayissāma.",
  "atk-vin02a36:38_6": "Sesaṁ sabbattha uttānamevāti.",
  "atk-vin02a36:39_0": "Upālipañhākathā niṭṭhitā.",
  "atk-vin02a36:40_0": "Saṅghabhedakakkhandhakavaṇṇanā niṭṭhitā."
}