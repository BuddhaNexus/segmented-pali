{
  "iti69:0.1_0": "Itivuttaka 69",
  "iti69:0.2_0": "Tikanipāta",
  "iti69:0.3_0": "Dutiyavagga",
  "iti69:0.4_0": "Dutiyarāgasutta",
  "iti69:1.1_0": "Vuttañhetaṁ bhagavatā vuttamarahatāti me sutaṁ:",
  "iti69:2.1_0": "“Yassa kassaci, bhikkhave, bhikkhussa vā bhikkhuniyā vā rāgo appahīno, doso appahīno, moho appahīno—",
  "iti69:2.2_0": "ayaṁ vuccati, bhikkhave, ‘atiṇṇo samuddaṁ saūmiṁ savīciṁ sāvaṭṭaṁ sagahaṁ sarakkhasaṁ’.",
  "iti69:2.3_0": "Yassa kassaci, bhikkhave, bhikkhussa vā bhikkhuniyā vā rāgo pahīno, doso pahīno, moho pahīno—",
  "iti69:2.4_0": "ayaṁ vuccati, bhikkhave, ‘atari samuddaṁ saūmiṁ savīciṁ sāvaṭṭaṁ sagahaṁ sarakkhasaṁ, tiṇṇo pāraṅgato thale tiṭṭhati brāhmaṇo’”ti.",
  "iti69:2.5_0": "Etamatthaṁ bhagavā avoca.",
  "iti69:2.6_0": "Tatthetaṁ iti vuccati:",
  "iti69:3.1_0": "“Yassa rāgo ca doso ca,",
  "iti69:3.2_0": "Avijjā ca virājitā;",
  "iti69:3.3_0": "Somaṁ samuddaṁ sagahaṁ sarakkhasaṁ,",
  "iti69:3.4_0": "Saūmibhayaṁ duttaraṁ accatāri.",
  "iti69:4.1_0": "Saṅgātigo maccujaho nirūpadhi,",
  "iti69:4.2_0": "Pahāsi dukkhaṁ apunabbhavāya;",
  "iti69:4.3_0": "Atthaṅgato so na pamāṇameti,",
  "iti69:4.4_0": "Amohayi maccurājanti brūmī”ti.",
  "iti69:5.1_0": "Ayampi attho vutto bhagavatā, iti me sutanti.",
  "iti69:5.2_0": "Dasamaṁ.",
  "iti69:5.3_0": "Dutiyo vaggo.",
  "iti69:6.0_0": "Tassuddānaṁ",
  "iti69:6.1_0": "Puññaṁ cakkhu atha indriyāni,",
  "iti69:6.2_0": "Addhā ca caritaṁ duve soci;",
  "iti69:6.3_0": "Muno atha rāgaduve,",
  "iti69:6.4_0": "Puna vaggamāhu dutiyamuttamanti."
}