{
  "anya-e0703n31:0_0": "Dvattiṁsatima pariccheda",
  "anya-e0703n31:1_0": "Tusitapuragamanaṁ",
  "anya-e0703n31:2_0": "1.",
  "anya-e0703n31:3_0": "Aniṭṭhite chattakamme, sudhākamme ca cetiye;",
  "anya-e0703n31:4_0": "Māraṇantikarogena, rājā āsi gilānako.",
  "anya-e0703n31:5_0": "2.",
  "anya-e0703n31:6_0": "Tissaṁ pakkosayitvā so, kaniṭṭhaṁ dīghavāpito;",
  "anya-e0703n31:7_0": "“Thūpe aniṭṭhitaṁ kammaṁ, niṭṭhāpehīti abravi.",
  "anya-e0703n31:8_0": "3.",
  "anya-e0703n31:9_0": "Bhātuno dubbalattāso, tunnavāyehi kāriya;",
  "anya-e0703n31:10_0": "Kañcukaṁ suddhavatthehi, tena chādiya cetiyaṁ.",
  "anya-e0703n31:11_0": "4.",
  "anya-e0703n31:12_0": "Cittakārehi kāresi, vedikaṁ tattha sādhukaṁ;",
  "anya-e0703n31:13_0": "Pantipuṇṇaghaṭānañca, pañcaṅgulakapantikaṁ.",
  "anya-e0703n31:14_0": "5.",
  "anya-e0703n31:15_0": "Chattākārehi kāresi, chattaṁ veḷumayaṁ tathā;",
  "anya-e0703n31:16_0": "Kharapattamaye canda-sūriye muddhavediyaṁ.",
  "anya-e0703n31:17_0": "6.",
  "anya-e0703n31:18_0": "Lākhākuṅkumakehe’taṁ, cittayitvā sucittitaṁ;",
  "anya-e0703n31:19_0": "Rañño nivedayi”thūpe, kattabbaṁ niṭṭhitaṁ”iti.",
  "anya-e0703n31:20_0": "7.",
  "anya-e0703n31:21_0": "Sivikāya nipajjitvā, idhāgantvā mahīpati;",
  "anya-e0703n31:22_0": "Padakkhiṇaṁ karitvāna, sivikāye’va cetiyaṁ.",
  "anya-e0703n31:23_0": "8.",
  "anya-e0703n31:24_0": "Vanditvā dakkhiṇadvāre, sayane bhūmisanthate;",
  "anya-e0703n31:25_0": "Sayitvā dakkhiṇapassena, so mahāthūpa muttamaṁ.",
  "anya-e0703n31:26_0": "9.",
  "anya-e0703n31:27_0": "Sayitvā vāmapassesa, lohapāsāda muttamaṁ;",
  "anya-e0703n31:28_0": "Passanto sumano āsi, bhikkhusaṅghapurekkhato.",
  "anya-e0703n31:29_0": "10.",
  "anya-e0703n31:30_0": "Gilānapucchanatthāya, āgatāhi tato tato;",
  "anya-e0703n31:31_0": "Channavutikoṭiyo bhikkhū, tasmiṁ āsuṁ samāgame.",
  "anya-e0703n31:32_0": "11.",
  "anya-e0703n31:33_0": "Gaṇasajjhāyamakaruṁ, vaggabandhena bhikkhavo;",
  "anya-e0703n31:34_0": "Theraputtābhayaṁ theraṁ, tatthā’disvā mahīpati.",
  "anya-e0703n31:35_0": "12.",
  "anya-e0703n31:36_0": "Aṭṭhavīsa mahāyuddhaṁ, yujjhanto aparājayaṁ;",
  "anya-e0703n31:37_0": "Yo so na paccudāvatto, mahāyodho vasī mama.",
  "anya-e0703n31:38_0": "13.",
  "anya-e0703n31:39_0": "Maccuyuddhamhi sampatte, disvā maññe parājayaṁ;",
  "anya-e0703n31:40_0": "Idāni so maṁ no peti, thero theraputtabhayo.",
  "anya-e0703n31:41_0": "14.",
  "anya-e0703n31:42_0": "Iti cintayi sothero, jānitvā tassa cintitaṁ;",
  "anya-e0703n31:43_0": "Karindanadiyā sise, vasaṁ pañjalipabbate.",
  "anya-e0703n31:44_0": "15.",
  "anya-e0703n31:45_0": "Pañcakhīṇāsavasata-parivārena iddhiyā;",
  "anya-e0703n31:46_0": "Nabhasāgamma rājānaṁ, aṭṭhāsi parivāriya.",
  "anya-e0703n31:47_0": "16.",
  "anya-e0703n31:48_0": "Rājā disvā pasanno taṁ, purato ca nisīdiya;",
  "anya-e0703n31:49_0": "Tumhe dasamahāyodhe, gaṇhitvāna pure ahaṁ.",
  "anya-e0703n31:50_0": "17.",
  "anya-e0703n31:51_0": "Yujjhiṁ idāni eko’va, maccunā yuddhamārabhiṁ;",
  "anya-e0703n31:52_0": "Maccusattuṁ parājetuṁ, na sakkomī”ti āha ca.",
  "anya-e0703n31:53_0": "18.",
  "anya-e0703n31:54_0": "Āha thero “mahārāja-mā bhāyi manujādhipa;",
  "anya-e0703n31:55_0": "Kilesasattuṁ ajitvā, ajeyyo maccusattuko.",
  "anya-e0703n31:56_0": "19.",
  "anya-e0703n31:57_0": "Sabbampi saṅkhāragataṁ, avassaṁyeva bhijjati;",
  "anya-e0703n31:58_0": "“Aniccā sabbasaṅkhārā”, iti vuttaṁhi satthunā.",
  "anya-e0703n31:59_0": "20.",
  "anya-e0703n31:60_0": "Lajjā sārajjarahitā, buddhepe’ti aniccatā;",
  "anya-e0703n31:61_0": "Tasmā aniccā saṅkhārā, dukkhā’nattāti cintaya.",
  "anya-e0703n31:62_0": "21.",
  "anya-e0703n31:63_0": "Dutiye attābhāvepi, dhammacchando mahāhite;",
  "anya-e0703n31:64_0": "Upaṭṭhite devaloke, hitvā dibbaṁ sukhaṁ tuvaṁ.",
  "anya-e0703n31:65_0": "22.",
  "anya-e0703n31:66_0": "Idhāgamma bahuṁ puññaṁ, akāsi ca anekadhā;",
  "anya-e0703n31:67_0": "Karaṇampekarajjassa, sāsanujjotanāyate.",
  "anya-e0703n31:68_0": "23.",
  "anya-e0703n31:69_0": "Mahāpuññakataṁ puññaṁ, yāvajjadivasā tayā;",
  "anya-e0703n31:70_0": "Sabbaṁnussaramevaṁ te, sukhaṁ sajju bhavissati.",
  "anya-e0703n31:71_0": "24.",
  "anya-e0703n31:72_0": "Therassavacanaṁ sutvā, rājā attamano ahu;",
  "anya-e0703n31:73_0": "“Avassayo maccuyuddhepi, tvaṁ me sī”ti abhāsitaṁ.",
  "anya-e0703n31:74_0": "25.",
  "anya-e0703n31:75_0": "Tadā ca āharāpetvā, pahaṭṭho puñña potthakaṁ;",
  "anya-e0703n31:76_0": "Vācetuṁ lekhakaṁ āha, so taṁ vācesi potthakaṁ.",
  "anya-e0703n31:77_0": "26.",
  "anya-e0703n31:78_0": "Ekūnasatavihārā, mahārājena kāritā;",
  "anya-e0703n31:79_0": "Ekūnavīsakoṭīhi, vihāro marica vaṭṭi ca.",
  "anya-e0703n31:80_0": "27.",
  "anya-e0703n31:81_0": "Uttamo lohapāsādo,",
  "anya-e0703n31:82_0": "Tiṁsakoṭīhi kārito;",
  "anya-e0703n31:83_0": "Mahāthūpe anagghāni,",
  "anya-e0703n31:84_0": "Kāritā catuvīsati.",
  "anya-e0703n31:85_0": "28.",
  "anya-e0703n31:86_0": "Mahāthūpamhi sesāni, kāritāni subuddhinā;",
  "anya-e0703n31:87_0": "Koṭisahassaṁ agghanti, mahārājā”ti vācayi.",
  "anya-e0703n31:88_0": "29.",
  "anya-e0703n31:89_0": "“Koṭṭhanāmamhi malaye, akkhakkhāyika chātake;",
  "anya-e0703n31:90_0": "Kuṇḍalāni mahagghāni, duve datvāna gaṇhiya.",
  "anya-e0703n31:91_0": "30.",
  "anya-e0703n31:92_0": "Khīṇāsavānaṁ pañcannaṁ, mahātherāna muttamo;",
  "anya-e0703n31:93_0": "Dinno pasannacittena, kaṅguambilapiṇḍako.",
  "anya-e0703n31:94_0": "31.",
  "anya-e0703n31:95_0": "Cūḷaṅganiya yuddhamhi, parājitvā palāyatā;",
  "anya-e0703n31:96_0": "Kālaṁ ghosāpayitvāna, āgatassa vihāyasā.",
  "anya-e0703n31:97_0": "32.",
  "anya-e0703n31:98_0": "Khīṇāsavassa yatino, attānamanapekkhiya;",
  "anya-e0703n31:99_0": "Dinnaṁ sarakabhatta’nti, vutte āha mahīpati.",
  "anya-e0703n31:100_0": "33.",
  "anya-e0703n31:101_0": "Vihāramahasattāhe, pāsādassa mahetathā;",
  "anya-e0703n31:102_0": "Thūpārambhe tu sattāhe, tathā dhātunidhānake.",
  "anya-e0703n31:103_0": "34.",
  "anya-e0703n31:104_0": "Cātuddisassa ubhato, saṅghassa ubhato mayā;",
  "anya-e0703n31:105_0": "Mahārahaṁ mahādānaṁ, avisesaṁ pavattitaṁ.",
  "anya-e0703n31:106_0": "35.",
  "anya-e0703n31:107_0": "Mahāvesākhapūjā ca, catuvīsati kārayi;",
  "anya-e0703n31:108_0": "Dīpe saṅghassa tikkhattuṁ, ticīvaramadāpayi.",
  "anya-e0703n31:109_0": "36.",
  "anya-e0703n31:110_0": "Sattasatta dināneva, dīpe rajjamahaṁ imaṁ;",
  "anya-e0703n31:111_0": "Pañcakkhattuṁ sāsanamhi, adāsiṁ haṭṭhamānaso.",
  "anya-e0703n31:112_0": "37.",
  "anya-e0703n31:113_0": "Satataṁ dvādasaṭhāne, sappinā suddhavaṭṭiyā;",
  "anya-e0703n31:114_0": "Dīpasahassaṁ jālesiṁ, pūjento sugataṁ ahaṁ.",
  "anya-e0703n31:115_0": "38.",
  "anya-e0703n31:116_0": "Niccaṁ aṭṭhārasaṭhāne, vajjehi vihitaṁ ahaṁ;",
  "anya-e0703n31:117_0": "Gilāna bhattabhesajjaṁ, gilānānamadāpayiṁ.",
  "anya-e0703n31:118_0": "39.",
  "anya-e0703n31:119_0": "Catuttālīsaṭhānamhi, saṅkhataṁ madhupāyasaṁ;",
  "anya-e0703n31:120_0": "Tattakesveva ṭhānesu, telullopakameva ca.",
  "anya-e0703n31:121_0": "40.",
  "anya-e0703n31:122_0": "Ghate pakke mahājāla, pūve ṭhānamhi tattake;",
  "anya-e0703n31:123_0": "Tatheva saha bhattehi, nicca emava adāpayiṁ.",
  "anya-e0703n31:124_0": "41.",
  "anya-e0703n31:125_0": "Uposathesu divasesu, māse māse ca aṭṭhasu;",
  "anya-e0703n31:126_0": "Laṁkādīpe vihāresu, dīpa telamadāpayiṁ.",
  "anya-e0703n31:127_0": "42.",
  "anya-e0703n31:128_0": "Dhammadānaṁ mahantanti, sutvā amisadānato;",
  "anya-e0703n31:129_0": "Loha pāsādato heṭṭhā, saṅghamajjhamhi āsane.",
  "anya-e0703n31:130_0": "43.",
  "anya-e0703n31:131_0": "“Osāressāmi saṅghassa, maṅgalasutta”miccahaṁ;",
  "anya-e0703n31:132_0": "Nisinno osārayituṁ, nāsakkhiṁ saṅghagāravā.",
  "anya-e0703n31:133_0": "44.",
  "anya-e0703n31:134_0": "Tatoppabhuti laṁkāya, vihāresu tahiṁ tahiṁ;",
  "anya-e0703n31:135_0": "Dhammakathaṁ kathāpesiṁ, sakkaritvāna desake.",
  "anya-e0703n31:136_0": "45.",
  "anya-e0703n31:137_0": "Dhammakathika ssekassa, sappiphāṇitasakkharaṁ;",
  "anya-e0703n31:138_0": "Nāḷiṁ nāḷimadāpesiṁ, dāpesiṁ caturaṅgulaṁ.",
  "anya-e0703n31:139_0": "46.",
  "anya-e0703n31:140_0": "Muṭṭhikaṁ yaṭṭhimadhukaṁ, dāpesiṁ sāṭakadvayaṁ;",
  "anya-e0703n31:141_0": "Sabbaṁpissariye dānaṁ, name hāsesi mānasaṁ.",
  "anya-e0703n31:142_0": "47.",
  "anya-e0703n31:143_0": "Jīvitaṁ anapekkhitvā, duggatena satā mayā;",
  "anya-e0703n31:144_0": "Dinna dāna dvayaṁyeva, taṁ me hāsesi mānasaṁ.",
  "anya-e0703n31:145_0": "48.",
  "anya-e0703n31:146_0": "Taṁ sutvā abhayo thero, taṁ dānadvayameva so;",
  "anya-e0703n31:147_0": "Rañño cittappasādatthaṁ, saṁ vaṇṇesi anekadhā.",
  "anya-e0703n31:148_0": "49.",
  "anya-e0703n31:149_0": "Tesu pañcasu theresu, kaṅguambilagāhako;",
  "anya-e0703n31:150_0": "Maliya deva mahāthero, sumanakūṭamhi pabbate.",
  "anya-e0703n31:151_0": "50.",
  "anya-e0703n31:152_0": "Navannaṁ bhikkhusatānaṁ, datvā taṁ paribhuñji so;",
  "anya-e0703n31:153_0": "Pathavīcālako dhamma, suttathero tu taṁ pana.",
  "anya-e0703n31:154_0": "51.",
  "anya-e0703n31:155_0": "Kalyāṇikavihāramhi, bhikkhūnaṁ saṁvibhājiya;",
  "anya-e0703n31:156_0": "Dasaddhasa tasaṅkhānaṁ, paribhoga makāsayaṁ.",
  "anya-e0703n31:157_0": "52.",
  "anya-e0703n31:158_0": "Talaṅgara vāsiko dhamma, dinnatthero piyaṅguke;",
  "anya-e0703n31:159_0": "Dīpe dasasahassānaṁ, datvāna paribhuñjitaṁ.",
  "anya-e0703n31:160_0": "53.",
  "anya-e0703n31:161_0": "Maṅgaṇavāsiko khudda, tissatthero mahiddhiko;",
  "anya-e0703n31:162_0": "Kelāse saṭṭhisahassānaṁ, datvāna paribhuñji taṁ.",
  "anya-e0703n31:163_0": "54.",
  "anya-e0703n31:164_0": "Mahābyaggho ca thero taṁ, ukkanagaravihārake;",
  "anya-e0703n31:165_0": "Datvā satānaṁ sattānaṁ, paribhogamakāsayaṁ.",
  "anya-e0703n31:166_0": "55.",
  "anya-e0703n31:167_0": "Sarakabhattagāhī tu, thero piyaṅgudīpake;",
  "anya-e0703n31:168_0": "Dvādasa bhikkhusahassānaṁ, datvāna paribhuñjitaṁ.",
  "anya-e0703n31:169_0": "56.",
  "anya-e0703n31:170_0": "Iti vatvā’bhayatthero, rañño hāsesi mānasaṁ;",
  "anya-e0703n31:171_0": "Rājā cittaṁ pasādetvā, taṁ theraṁ idha mabruvi.",
  "anya-e0703n31:172_0": "57.",
  "anya-e0703n31:173_0": "“Catuvīsativassāni, saṅghassa upakārako;",
  "anya-e0703n31:174_0": "Aha mevaṁ hotu kāyo’pi, saṅghassa upakārako.",
  "anya-e0703n31:175_0": "58.",
  "anya-e0703n31:176_0": "Mahāthūpa dassanaṭhāne, saṅghassa kammamāḷake;",
  "anya-e0703n31:177_0": "Sarīraṁ saṅghadāsassa, tumhe jhāpetha me”iti.",
  "anya-e0703n31:178_0": "59.",
  "anya-e0703n31:179_0": "Kaniṭṭhaṁ āha “bho tissa, mahāthūpe aniṭṭhitaṁ;",
  "anya-e0703n31:180_0": "Niṭṭhāpehi tuvaṁ sabbaṁ, kammaṁ sakkacca sādhukaṁ.",
  "anya-e0703n31:181_0": "60.",
  "anya-e0703n31:182_0": "Sāyaṁ pāto ca pupphāni, mahāthūpamhi pūjaya;",
  "anya-e0703n31:183_0": "Tikkhattuṁ upahārañca, mahāthūpassa kāraya.",
  "anya-e0703n31:184_0": "61.",
  "anya-e0703n31:185_0": "Paṭiyāditañca yaṁ vattaṁ, mayā sugata sāsane;",
  "anya-e0703n31:186_0": "Sabbaṁ aparihāpetvā, tāta vattaya taṁ tuvaṁ.",
  "anya-e0703n31:187_0": "62.",
  "anya-e0703n31:188_0": "Saṅghassa tāta kiccesu, mā pamajjittha sabbadā”;",
  "anya-e0703n31:189_0": "Itaṁ taṁ anusāsitvā, tuṇhī āsi mahīpati.",
  "anya-e0703n31:190_0": "63.",
  "anya-e0703n31:191_0": "Taṅkhaṇaṁ gaṇasajjhāyaṁ, bhikkhusaṅgho akāsi ca;",
  "anya-e0703n31:192_0": "Devatā cha rathe ceva, chahi devehi ānayuṁ.",
  "anya-e0703n31:193_0": "64.",
  "anya-e0703n31:194_0": "Yācuṁ visuṁ visuṁ devā, rājānaṁ te rathe ṭhitā;",
  "anya-e0703n31:195_0": "“Amhākaṁ devalokaṁ tvaṁ, ehi rājamanoramaṁ”.",
  "anya-e0703n31:196_0": "65.",
  "anya-e0703n31:197_0": "Rājā tesaṁ vaco sutvā, “yāva dhammaṁ suṇomahaṁ;",
  "anya-e0703n31:198_0": "Adhivāsetha tāvā”ti, hatthākārena vārayi.",
  "anya-e0703n31:199_0": "66.",
  "anya-e0703n31:200_0": "Vāreti gaṇasajjhāya, mībhi mantvāna bhikkhavo;",
  "anya-e0703n31:201_0": "Sajjhāyaṁ ṭhapayuṁ rājā, pucchitaṁ ṭhānakāraṇaṁ.",
  "anya-e0703n31:202_0": "67.",
  "anya-e0703n31:203_0": "“Āgamethā”ti saññāya, dinnattā’ti vadiṁsu te;",
  "anya-e0703n31:204_0": "Rājā “netaṁ tathā bhante”, iti vatvāna taṁ vadi.",
  "anya-e0703n31:205_0": "68.",
  "anya-e0703n31:206_0": "Taṁ sutvāna janā keci, “bhīto maccubhayā ayaṁ;",
  "anya-e0703n31:207_0": "Lālappatī”ti maññiṁsu, tesaṁ kaṅkhāvinodanaṁ.",
  "anya-e0703n31:208_0": "69.",
  "anya-e0703n31:209_0": "Kāretuṁ abhayatthero, rājānaṁ evamāha so;",
  "anya-e0703n31:210_0": "“Jānāpetuṁ kathaṁ sakkā, ānītā te rathā”iti.",
  "anya-e0703n31:211_0": "70.",
  "anya-e0703n31:212_0": "Pupphadānaṁ khipāpesi, rāja nabhasi paṇḍito;",
  "anya-e0703n31:213_0": "Tāni laggāni lambiṁsu, rathīsāsu visuṁ visuṁ.",
  "anya-e0703n31:214_0": "71.",
  "anya-e0703n31:215_0": "Ākāse lambamānāni, tāni disvā mahājano;",
  "anya-e0703n31:216_0": "Kaṅkhaṁ paṭivinodesi, rājā theramabhāsitaṁ.",
  "anya-e0703n31:217_0": "72.",
  "anya-e0703n31:218_0": "“Katamo devaloko hi,",
  "anya-e0703n31:219_0": "Rammo bhante”ti so bruvi;",
  "anya-e0703n31:220_0": "“Tusinānaṁ puraṁ rāja,",
  "anya-e0703n31:221_0": "Rammaṁ”iti sataṁ mataṁ.",
  "anya-e0703n31:222_0": "73.",
  "anya-e0703n31:223_0": "Buddhabhāvāya samayaṁ, olokento mahādayo;",
  "anya-e0703n31:224_0": "Metteyyo bodhisatto hi, vasate tusite pure.",
  "anya-e0703n31:225_0": "74.",
  "anya-e0703n31:226_0": "Therassa vacanaṁ sutvā, mahārājā mahāmatī;",
  "anya-e0703n31:227_0": "Olokento mahāthūpaṁ, nipannova nimīlayi.",
  "anya-e0703n31:228_0": "75.",
  "anya-e0703n31:229_0": "Cavitvā taṁkhaṇaṁyeva, tusitā ahaṭe rathe;",
  "anya-e0703n31:230_0": "Nibbattitvā ṭhitoyeva, dibbadeho adissatha.",
  "anya-e0703n31:231_0": "76.",
  "anya-e0703n31:232_0": "Katassa puññakammassa, phalaṁ dassetumattano;",
  "anya-e0703n31:233_0": "Mahājanassa dassento, attānaṁ samalaṅkataṁ.",
  "anya-e0703n31:234_0": "77.",
  "anya-e0703n31:235_0": "Rathaṭṭhoyeva tikkhattuṁ, mahāthūpaṁ padakkhiṇaṁ;",
  "anya-e0703n31:236_0": "Katvāna thūpaṁ saṅghañca, vanditvā tusitaṁ agā.",
  "anya-e0703n31:237_0": "78.",
  "anya-e0703n31:238_0": "Nāṭakiyo idhāgantvā, makuṭaṁ yattha mocayuṁ;",
  "anya-e0703n31:239_0": "“Makuṭamuttasālā”ti, ettha sālā katā ahu.",
  "anya-e0703n31:240_0": "79.",
  "anya-e0703n31:241_0": "Citake ṭhapite raññe, sarīramhi mahājano;",
  "anya-e0703n31:242_0": "Yatthāravi “rāvavaṭṭi-sālā”nāma tahiṁ ahu.",
  "anya-e0703n31:243_0": "80.",
  "anya-e0703n31:244_0": "Rañño sarīraṁ jhāpesuṁ, yasmiṁ nissīmamāḷake;",
  "anya-e0703n31:245_0": "So eva māḷako ettha, vuccate “rāja māḷako”.",
  "anya-e0703n31:246_0": "81.",
  "anya-e0703n31:247_0": "Duṭṭhagāmaṇirājā so, rājā nāmāraho mahā;",
  "anya-e0703n31:248_0": "Metteyyassa bhagavato, hessati aggasāvako.",
  "anya-e0703n31:249_0": "82.",
  "anya-e0703n31:250_0": "Rañño pitā pitā tassa,",
  "anya-e0703n31:251_0": "Mātā mātā bhavissati;",
  "anya-e0703n31:252_0": "Saddhātisso kaniṭṭho tu,",
  "anya-e0703n31:253_0": "Dutiyo hessati sāvako.",
  "anya-e0703n31:254_0": "83.",
  "anya-e0703n31:255_0": "Sālirājakumāro yo,",
  "anya-e0703n31:256_0": "Tassa rañño suto tuso;",
  "anya-e0703n31:257_0": "Metteyyassa bhagavato,",
  "anya-e0703n31:258_0": "Puttoyeva bhavissati.",
  "anya-e0703n31:259_0": "84.",
  "anya-e0703n31:260_0": "Evaṁ yo kusalaparo karoti puññaṁ,",
  "anya-e0703n31:261_0": "Chādento aniyatapāpakaṁ bahumpi;",
  "anya-e0703n31:262_0": "So saggaṁ sakale rami vo payāti tasmā,",
  "anya-e0703n31:263_0": "Sappañño sa tatarato bhaveyya puññeti.",
  "anya-e0703n31:264_0": "Sujanappasādasaṁvegatthāya kate mahāvaṁse",
  "anya-e0703n31:265_0": "Tusitapuragamanaṁ nāma",
  "anya-e0703n31:266_0": "Dvattiṁsatimo paricchedo"
}