{
  "anya-e0501n7:0_0": "8. Nissayapaccayo",
  "anya-e0501n7:1_0": "Tividho nissayapaccayo, sahajātanissayo vatthu purejātanissayo vatthārammaṇapurejātanissayo.",
  "anya-e0501n7:2_0": "Tattha katamo sahajātanissayo.",
  "anya-e0501n7:2_1": "Sabbo sahajāta paccayo sahajātanissayo.",
  "anya-e0501n7:2_2": "Tasmā tattha paccayavibhāgo ca paccayuppannavibhāgo ca sahajātapaccaye vuttanayena veditabbo.",
  "anya-e0501n7:3_0": "Katamo pana vatthupurejātanissayo.",
  "anya-e0501n7:3_1": "Cha vatthūni cakkhu vatthu sotavatthu ghānavatthu jithavatthu kāyavatthu hadayavatthu.",
  "anya-e0501n7:3_2": "Imāni chavatthūni pavattikāle sattānaṁ viññāṇadhātūnaṁ vatthupure jātanissayo.",
  "anya-e0501n7:4_0": "Vatthurūpameva purejātaṁ hutvā nissayo vatthupurejāta nissayo.",
  "anya-e0501n7:4_1": "Tattha cittacetasikānaṁ nissayaṭṭhānaṭṭhena vatthu nāma.",
  "anya-e0501n7:4_2": "Purejātanti attano attano paccayuppannassa dhammassa uppattikkhaṇato purime khaṇe jātaṁ.",
  "anya-e0501n7:5_0": "Tattha paṭisandhicittaṁ tadā purejātassa vatthurūpassa abhāvato attanā sahuppannameva hadayavatthurūpaṁ nissāya uppajjati.",
  "anya-e0501n7:5_1": "Paṭhama bhavaṅgacittaṁ pana paṭisandhicittena sahuppannahadaya vatthurūpaṁ nissāya uppajjati.",
  "anya-e0501n7:5_2": "Dutiyabhavaṅgacittaṁ paṭhamabhavaṅgacittena sahuppannaṁ nissāya uppajjati.",
  "anya-e0501n7:5_3": "Evaṁ tatiyabhavaṅgacittaṁ dutiya bhavaṅgacittena sahuppannantiādinā yāvamaraṇāsannakālā dvinnaṁ manodhātumanoviññāṇadhātūnaṁ vatthupurejātanissayo veditabbo.",
  "anya-e0501n7:6_0": "Yathā vīṇāsaddā nāma vīṇātantīsu vīṇādaṇḍakehi paharaṇavegena eva jāyanti, no aññathā.",
  "anya-e0501n7:6_1": "Tathā pañcaviññāṇāni nāma pañcavatthusaṅkhātesu pañcadvāresu pañcannaṁ ārammaṇānaṁ āpātā gamanavegena eva jāyanti, no aññathā.",
  "anya-e0501n7:7_0": "Āpātāgamanañca tesaṁ dvārārammaṇānaṁ ṭhitipattakāle eva hoti.",
  "anya-e0501n7:7_1": "Āpātāgamanapaccayā ca dvikkhattuṁ bhavaṅgaṁ calati.",
  "anya-e0501n7:7_2": "Bhavaṅgacalana paccayā ca āvajjanaṁ uppajjati.",
  "anya-e0501n7:7_3": "Āvajjanapaccayā ca tāni pañcaviññāṇāni uppajjanti.",
  "anya-e0501n7:7_4": "Tasmā cakkhādīni pañcavatthūni pure atītabhavaṅgacittassa uppādakkhaṇe uppannāni eva pañcaviññāṇadhātūnaṁ vatthupurejātapaccayā honti.",
  "anya-e0501n7:8_0": "Maraṇāsannakāle pana sabbāni cha vatthūni cuticittato pure sattarasamassa bhavaṅgacittassa uppādakkhaṇe eva uppajjanti, tato paraṁ na uppajjanti.",
  "anya-e0501n7:8_1": "Tasmā maraṇāsannakāle bhavaṅgacittāni ca sabbāni chadvārikavīthicittāni ca cuticittañca puretaraṁ uppannāni tāniyeva attano attano vatthūni nissāya uppajjanti.",
  "anya-e0501n7:8_2": "Ayaṁ vatthupurejāta nissayo.",
  "anya-e0501n7:9_0": "Katamo pana vatthārammaṇapurejātanissayo.",
  "anya-e0501n7:9_1": "Yadā attano ajjhattaṁ vatthurūpaṁ ārabbha yaṁ rūpaṁ nissāya mama manoviññāṇaṁ vattati, etaṁ mama eso hamasmi eso me attāti evaṁ taṇhāmāna diṭṭhīhi gahaṇavasena vā etaṁ aniccaṁ etaṁ dukkhaṁ etaṁ anattāti evaṁ sammasanavasena vā āvajjanādīni manodvārikavīthi cittāni pavattanti.",
  "anya-e0501n7:9_2": "Tadā taṁ taṁ vatthurūpaṁ paccekaṁ tesaṁ nissayavatthu ca hoti tesaṁ ārammaṇañca.",
  "anya-e0501n7:9_3": "Tasmā taṁ taṁ hadayarūpaṁ tassa tassa cittuppādassa vatthārammaṇapurejātapaccayo hoti.",
  "anya-e0501n7:9_4": "Ayaṁ vatthārammaṇa purejātanissayo.",
  "anya-e0501n7:9_5": "Evaṁ nissayapaccayo tividho hoti.",
  "anya-e0501n7:10_0": "Idha suttantanissayopi vattabbo.",
  "anya-e0501n7:10_1": "Ime manussā vā tiracchānagatā vā rukkhādayo vā mahāpathaviyaṁ patiṭṭhitā, mahā pathavī ca heṭṭhā mahāudakakkhandhe, mahāudakakkhandho ca heṭṭhā mahāvātakkhandhe, mahāvātakkhandho ca heṭṭhā ajaṭākāse, manussā gehesu, bhikkhū vihāresu, devā dibbavimānesūtiādinā sabbaṁ lokappavattiṁ ñatvā nissayapaccayo veditabbo.",
  "anya-e0501n7:10_2": "Nissayapaccayadīpanā niṭṭhitā."
}