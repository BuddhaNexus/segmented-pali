{
  "tika-s0302t4:0_0": "5. Kassapasaṁyuttaṁ",
  "tika-s0302t4:1_0": "1. Santuṭṭhasuttavaṇṇanā",
  "tika-s0302t4:2_0": "144.Santuṭṭhoti sakena uccāvacena paccayena samameva ca tussanako.",
  "tika-s0302t4:2_1": "Tenāha “itarītarenā”tiādi.",
  "tika-s0302t4:2_2": "Tattha duvidhaṁ itarītaraṁ –",
  "tika-s0302t4:2_3": "pākatikaṁ, ñāṇasañjanitañcāti.",
  "tika-s0302t4:2_4": "Tattha pākatikaṁ paṭikkhipitvā ñāṇasañjanitameva dassento “thūlasukhumā”tiādimāha.",
  "tika-s0302t4:2_5": "Itaraṁ vuccati hīnaṁ paṇītato aññattā.",
  "tika-s0302t4:2_6": "Tathā paṇītampi itaraṁ hīnato aññattā.",
  "tika-s0302t4:2_7": "Apekkhāsaddā hi itarītarāti.",
  "tika-s0302t4:2_8": "Iti yena kenaci hīnena vā paṇītena vā cīvarādipaccayena santussito tathāpavatto alobho itarītarapaccayasantoso, taṁsamaṅgitāya santuṭṭho.",
  "tika-s0302t4:2_9": "Yathālābhaṁ attano lābhānurūpaṁ santoso yathālābhasantoso.",
  "tika-s0302t4:2_10": "Sesapadadvayepi eseva nayo.",
  "tika-s0302t4:2_11": "Labbhatīti vā lābho, yo yo lābho yathālābho, tena santoso yathālābhasantoso.",
  "tika-s0302t4:2_12": "Balanti kāyabalaṁ.",
  "tika-s0302t4:2_13": "Sāruppanti bhikkhuno anucchavikatā.",
  "tika-s0302t4:3_0": "Yathāladdhato aññassa apatthanā nāma siyā appicchatāya pavattiākāroti tato vinivattitameva santosassa sarūpaṁ dassento “labhantopi na gaṇhātī”ti āha.",
  "tika-s0302t4:3_1": "Taṁ parivattetvāti pakatidubbalādīnaṁ garucīvaraṁ na phāsubhāvāvahaṁ sarīrabādhāvahañca hotīti payojanavasena, nātricchatādivasena parivattetvā.",
  "tika-s0302t4:3_2": "Lahukacīvaraparibhoge santosavirodhi na hotīti āha “lahukena yāpentopi santuṭṭhova hotī”ti.",
  "tika-s0302t4:3_3": "Mahagghacīvaraṁ bahūni vā cīvarāni labhitvā tāni vissajjetvā aññassa gahaṇaṁ yathāsāruppanaye ṭhitattā na santosavirodhīti āha “tesaṁ…pe…",
  "tika-s0302t4:3_4": "dhārentopi santuṭṭhova hotī”ti.",
  "tika-s0302t4:3_5": "Evaṁ sesapaccayesu yathābalayathāsāruppaniddesesu api-saddaggahaṇe adhippāyo veditabbo.",
  "tika-s0302t4:4_0": "Pakatīti vācāpakatiādikā.",
  "tika-s0302t4:4_1": "Avasesaniddāya abhibhūtattā paṭibujjhato sahasā pāpakā vitakkā pātubhavantīti.",
  "tika-s0302t4:5_0": "Muttaharītakanti gomuttaparibhāvitaṁ, pūtibhāvena vā chaḍḍitattā muttaharītakaṁ.",
  "tika-s0302t4:5_1": "Buddhādīhi vaṇṇitanti “pūtimuttabhesajjaṁ nissāya yā pabbajjā”tiādinā sammāsambuddhādīhi pasatthaṁ.",
  "tika-s0302t4:6_0": "Eko ekacco santuṭṭho hoti, santosassa vaṇṇaṁ na katheti seyyathāpi āyasmā bākulatthero.",
  "tika-s0302t4:6_1": "Na santuṭṭo hoti, santosassa vaṇṇaṁ katheti seyyathāpi thero upanando sakyaputto.",
  "tika-s0302t4:6_2": "Neva santuṭṭho hoti, na santosassa vaṇṇaṁ katheti seyyathāpi thero lāḷudāyī.",
  "tika-s0302t4:6_3": "Ayanti āyasmā mahākassapo.",
  "tika-s0302t4:6_4": "Anesananti ayoniso micchājīvavasena paccayapariyesanaṁ.",
  "tika-s0302t4:6_5": "Uttasatīti “kathaṁ nu kho labheyya”nti jātuttāsena uttasati.",
  "tika-s0302t4:6_6": "Tathā paritassati.",
  "tika-s0302t4:6_7": "Ayanti mahākassapatthero.",
  "tika-s0302t4:6_8": "Evaṁ yathāvuttaekaccabhikkhu viya na paritassati, alābhaparittāsena vighātappattiyā na parittāsaṁ āpajjati.",
  "tika-s0302t4:6_9": "Lobhoyeva ārammaṇena saddhiṁ ganthanaṭṭhena bajjhanaṭṭhena gedho lobhagedho.",
  "tika-s0302t4:6_10": "Mucchanti gedhaṁ momūhattabhāvaṁ.",
  "tika-s0302t4:6_11": "Ādīnavanti dosaṁ.",
  "tika-s0302t4:6_12": "Nissaraṇamevāti cīvare idamatthitādassanapubbakaṁ alaggabhāvasaṅkhātaniyyānameva pajānanto.",
  "tika-s0302t4:6_13": "Yathāladdhādīnanti yathāladdhapiṇḍapātādīnaṁ.",
  "tika-s0302t4:6_14": "Niddhāraṇe cetaṁ sāmivacanaṁ.",
  "tika-s0302t4:7_0": "Yathā mahākassapattheroti attanā vattabbaniyāmena vadati, bhagavatā pana vattabbaniyāmena “yathā kassapo bhikkhū”ti bhavitabbaṁ.",
  "tika-s0302t4:7_1": "Kassapena nidassanabhūtena.",
  "tika-s0302t4:7_2": "Kathanaṁ nāma bhāro “mutto moceyya”nti paṭiññānurūpattā.",
  "tika-s0302t4:7_3": "Paṭipattiṁ paripūraṁ katvā pūraṇaṁ bhāro satthu āṇāya sirasā sampaṭicchitabbato.",
  "tika-s0302t4:8_0": "Santuṭṭhasuttavaṇṇanā niṭṭhitā.",
  "tika-s0302t4:9_0": "2. Anottappīsuttavaṇṇanā",
  "tika-s0302t4:10_0": "145.Tena rahitoti tena sammāvāyāmena rahito.",
  "tika-s0302t4:10_1": "Nibbhayoti bhayarahito.",
  "tika-s0302t4:10_2": "Kusalānuppādanampi hi sāvajjameva aññāṇālasiyahetukattā.",
  "tika-s0302t4:10_3": "Sambujjhanatthāyāti ariyamaggehi sambujjhanāya.",
  "tika-s0302t4:10_4": "Yogehi khemaṁ tehi anupaddutattā.",
  "tika-s0302t4:11_0": "Manuññavatthunti manoramaṁ lobhuppattikāraṇaṁ.",
  "tika-s0302t4:11_1": "Yathā vā tathā vāti subhasukhādivasena.",
  "tika-s0302t4:11_2": "Teti lobhādayo.",
  "tika-s0302t4:11_3": "Anuppannāti veditabbā tathārūpe vatthārammaṇe tathā anuppannapubbattā.",
  "tika-s0302t4:11_4": "Aññathāti vuttanayeneva vatthārammaṇehi ayojetvā gayhamāne.",
  "tika-s0302t4:11_5": "Vatthumhīti upaṭṭhākādicīvarādivatthumhi.",
  "tika-s0302t4:11_6": "Ārammaṇeti manāpiyādibhede ārammaṇe.",
  "tika-s0302t4:11_7": "Tādisena paccayenāti ayonisomanasikārasativossaggādipaccayena.",
  "tika-s0302t4:11_8": "Imeti vuttanayena paccayalābhena pacchā uppajjamānā pāḷiyaṁ tathā vuttāti daṭṭhabbaṁ.",
  "tika-s0302t4:11_9": "Evaṁ uppajjamānatāya nappahīyanti nāma.",
  "tika-s0302t4:11_10": "Anuppādo hi paramatthato pahānaṁ kathitaṁ, tasmā tattha kathitanayeneva gahetabbanti adhippāyo.",
  "tika-s0302t4:12_0": "Appaṭiladdhāti anuppattiyā.",
  "tika-s0302t4:12_1": "Teti yathāvuttasīlādianavajjadhammā.",
  "tika-s0302t4:12_2": "Paṭiladdhāti adhigatā.",
  "tika-s0302t4:12_3": "“Sīlādidhammā”ti ettha yadi maggaphalānipi gahitāni, atha kasmā “parihānivasenā”ti vuttanti āha “ettha cā”tiādi.",
  "tika-s0302t4:12_4": "Imassa pana sammappadhānassāti catutthassa sammappadhānassa vasena.",
  "tika-s0302t4:12_5": "Ayaṁ desanāti “uppannā me kusalā dhammā nirujjhamānā anatthāya saṁvatteyyu”nti ayaṁ desanā katā.",
  "tika-s0302t4:12_6": "Dutiyamaggo vā…pe…",
  "tika-s0302t4:12_7": "saṁvatteyyāti idaṁ āyatiṁ sattasu attabhāvesu uppajjamānadukkhasaṅkhātaanatthuppattiṁ sandhāya vuttaṁ.",
  "tika-s0302t4:12_8": "“Ātāpī ottappī bhabbo sambodhāyā”tiādivacanato “ime cattāro sammappadhānā pubbabhāgavipassanāvasena kathitā”ti vuttaṁ.",
  "tika-s0302t4:13_0": "Anottappīsuttavaṇṇanā niṭṭhitā.",
  "tika-s0302t4:14_0": "3. Candūpamasuttavaṇṇanā",
  "tika-s0302t4:15_0": "146.",
  "tika-s0302t4:15_1": "Piyamanāpaniccanavakādiguṇehi cando upamā etesanti candūpamā.",
  "tika-s0302t4:15_2": "Santhavādīni padāni aññamaññavevacanāni.",
  "tika-s0302t4:15_3": "Pariyuṭṭhānaṁ puna citte kilesādhigamo.",
  "tika-s0302t4:15_4": "Sabbehipi padehi katthaci satte anurodharodhābhāvamāha.",
  "tika-s0302t4:15_5": "Attano pana sommabhāvena mahājanassa piyo manāpo.",
  "tika-s0302t4:15_6": "Yadatthamettha candūpamā āhaṭā, taṁ dassento “eva”ntiādimāha.",
  "tika-s0302t4:15_7": "Na kevalaṁ candūpamatāya ettako eva guṇo, atha kho aññepi santīti te dassetuṁ “apicā”tiādi vuttaṁ.",
  "tika-s0302t4:15_8": "Evamādīhīti ādi-saddena yathā.",
  "tika-s0302t4:15_9": "Cando lokānuggahena ajavīthiādikā nānāvīthiyo paṭipajjati, evaṁ bhikkhu taṁ taṁ disaṁ upagacchati kulānuddayāya.",
  "tika-s0302t4:15_10": "Yathā cando kaṇhapakkhato sukkapakkhaṁ upagacchanto kalāhi vaḍḍhamāno hutvā niccanavo hoti, evaṁ bhikkhu kaṇhapakkhaṁ pahāya sukkapakkhaṁ upagantvā guṇehi vaḍḍhamāno lokassa vā pāmojjapāsaṁsattho niccanavatāya candasamacitto adhunupasampanno viya ca niccanavo hutvā carati.",
  "tika-s0302t4:16_0": "Apakassitvāti kilesakāmavatthukāmehi vivecetvā.",
  "tika-s0302t4:16_1": "Taṁ nekkhammābhimukhaṁ kāyacittānaṁ ākaḍḍhanaṁ kāyato apanayanañca hotīti āha “ākaḍḍhitvā apanetvāti attho”ti.",
  "tika-s0302t4:16_2": "Catukkañcettha sambhavatīti taṁ dassetuṁ “yo hi bhikkhū”tiādi vuttaṁ.",
  "tika-s0302t4:17_0": "Niccanavayāti “niccanavakā”icceva vuttaṁ hoti.",
  "tika-s0302t4:17_1": "Ka-saddena hi padaṁ vaḍḍhitaṁ, ka-kārassa ca ya-kārādeso.",
  "tika-s0302t4:17_2": "Evaṁ vicariṁsūti kiñjakkhavasena pariggahābhāvena yathā ime, evaṁ vicariṁsu aññeti anukampamānā.",
  "tika-s0302t4:18_0": "Dvebhātikavatthūti dvebhātikattherapaṭibaddhaṁ vatthuṁ.",
  "tika-s0302t4:18_1": "Appatirūpakaraṇanti bhikkhūnaṁ asāruppakaraṇaṁ.",
  "tika-s0302t4:18_2": "Ādhāyitvāti āropanaṁ ṭhapetvā.",
  "tika-s0302t4:18_3": "Tathāti yathā saṅghamajjhe gaṇamajjhe ca, tathā vuḍḍhatare puggale appatirūpakaraṇaṁ.",
  "tika-s0302t4:18_4": "Evamādīti ādi-saddena antaragharappavesane aññattha ca yathāvuttato aññaṁ asāruppakiriyaṁ saṅgaṇhāti.",
  "tika-s0302t4:18_5": "Tatthevāti saṅghamajjhe gaṇamajjhe puggalassa ca vuḍḍhassa santike.",
  "tika-s0302t4:19_0": "Yathāvuttesu aññesu ca tesu ṭhānesu.",
  "tika-s0302t4:19_1": "Pāpicchatāpi manopāgabbhiyanti eteneva kodhūpanāhādīnaṁ samudācāro manopāgabbhiyanti dassitaṁ hoti.",
  "tika-s0302t4:20_0": "Ekato bhāriyanti piṭṭhipassato onataṁ.",
  "tika-s0302t4:20_1": "Vāyupatthambhanti cittasamuṭṭhānavāyunā upatthambhanaṁ.",
  "tika-s0302t4:20_2": "Anubbejetvā cittanti ānetvā sambandho.",
  "tika-s0302t4:20_3": "Cittassa hi tato anubbejanaṁ tadanunayanaṁ.",
  "tika-s0302t4:20_4": "Tenāha “sampiyāyamāno oloketī”ti.",
  "tika-s0302t4:20_5": "Vāyupatthambhakaṁ gāhāpetvāti kāyaṁ tathā upatthambhakaṁ katvā.",
  "tika-s0302t4:21_0": "Opammasaṁsandanaṁ suviññeyyameva.",
  "tika-s0302t4:21_1": "Kāmagiddhatāya hīnādhimuttiko, avisuddhasīlācāratāya micchāpaṭipanno.",
  "tika-s0302t4:22_0": "Aṅgulīhi nikkhantapabhā ākāsasañcalanena diguṇā hutvā ākāse vicariṁsūti āha “yamakavijjutaṁ cārayamāno viyā”ti.",
  "tika-s0302t4:22_1": "“Ākāse pāṇiṁ cālesī”ti padassa aññattha anāgatattā “asambhinnapada”nti vuttaṁ.",
  "tika-s0302t4:22_2": "Attamanoti pītisomanassehi gahitamano.",
  "tika-s0302t4:22_3": "Yañhi cittaṁ anavajjaṁ pītisomanassasahitaṁ, taṁ sasantakaṁ hitasukhāvahattā.",
  "tika-s0302t4:22_4": "Tenāha “sakamano”tiādi.",
  "tika-s0302t4:22_5": "Na domanassena…pe…",
  "tika-s0302t4:22_6": "gahitamano sakacittassa tabbiruddhattā.",
  "tika-s0302t4:22_7": "Purimanayenevāti “idāni yo hīnādhimuttiko”tiādinā pubbe vuttanayeneva.",
  "tika-s0302t4:23_0": "Pasannākāranti pasannehi kātabbakiriyaṁ.",
  "tika-s0302t4:23_1": "Taṁ sarūpato dasseti “cīvarādayo paccaye dadeyyu”nti.",
  "tika-s0302t4:23_2": "Tathabhāvāyāti yadatthaṁ bhagavatā dhammo desito, yadatthañca sāsane pabbajjā, tadatthāya.",
  "tika-s0302t4:23_3": "Rakkhaṇabhāvanti apāyabhayato ca rakkhaṇajjhāsayaṁ.",
  "tika-s0302t4:23_4": "Candopamādivasenāti ādi-saddena ākāse calitapāṇi viya katthaci alaggatāya parisuddhajjhāsayatā sattesu kāruññanti evamādīnaṁ saṅgaho.",
  "tika-s0302t4:24_0": "Candūpamasuttavaṇṇanā niṭṭhitā.",
  "tika-s0302t4:25_0": "4. Kulūpakasuttavaṇṇanā",
  "tika-s0302t4:26_0": "147.",
  "tika-s0302t4:26_1": "Kulāni upagacchatīti kulūpako.",
  "tika-s0302t4:26_2": "Sandīyatīti sabbaso dīyati, avakhaṇḍīyatīti attho.",
  "tika-s0302t4:26_3": "Sā pana avakhaṇḍiyanā dukkhāpanā aṭṭiyanā hotīti vuttaṁ “aṭṭīyatī”ti.",
  "tika-s0302t4:26_4": "Tenāha bhagavā “so tatonidānaṁ dukkhaṁ domanassaṁ paṭisaṁvedayatī”ti.",
  "tika-s0302t4:26_5": "Vuttanayānusārena heṭṭhā vuttanayassa anusaraṇena.",
  "tika-s0302t4:27_0": "Kulūpakasuttavaṇṇanā niṭṭhitā.",
  "tika-s0302t4:28_0": "5. Jiṇṇasuttavaṇṇanā",
  "tika-s0302t4:29_0": "148.Chinnabhinnaṭṭhāne chiddassa aputhulattā aggaḷaṁ adatvāva suttena saṁsibbanamattena aggaḷadānena ca chidde puthule.",
  "tika-s0302t4:29_1": "Nibbasanānīti ciranisevitavasanakiccāni, paribhogajiṇṇānīti attho.",
  "tika-s0302t4:29_2": "Tenāha “pubbe…pe…",
  "tika-s0302t4:29_3": "laddhanāmānī”ti, saññāpubbako vidhi aniccoti “gahapatānī”ti vuttaṁ yathā “vīriya”nti.",
  "tika-s0302t4:30_0": "Senāpatinti senāpatibhāvinaṁ, senāpaccārahanti attho.",
  "tika-s0302t4:30_1": "Attano kammenāti attanā kātabbakammena.",
  "tika-s0302t4:30_2": "Soti satthā.",
  "tika-s0302t4:30_3": "Tasminti mahākassapatthere karotīti sambandho.",
  "tika-s0302t4:30_4": "Na karotīti vuttamatthaṁ vivaranto “kasmā”tiādimāha.",
  "tika-s0302t4:30_5": "Yadi satthā dhutaṅgāni na vissajjāpetukāmo, atha kasmā “jiṇṇosi dāni tva”ntiādimavocāti āha “yathā panā”tiādi.",
  "tika-s0302t4:31_0": "Diṭṭhadhammasukhavihāranti imasmiṁyeva attabhāve phāsuvihāraṁ.",
  "tika-s0302t4:31_1": "Amānusikā savanaratīti atikkantamānusikāya araññasadduppattiyā araññehaṁ vasāmīti vivekavāsūpanissayādhīnasaddasavanapaccayā dhammarati uppajjati.",
  "tika-s0302t4:31_2": "Aparoti añño, dutiyoti attho.",
  "tika-s0302t4:31_3": "Tatthevāti tasmiṁyeva ekassa viharaṇaṭṭhāne viharaṇasamaye ca phāsu bhavati cittavivekasambhavato.",
  "tika-s0302t4:31_4": "Tenāha “ekassa ramato vane”ti.",
  "tika-s0302t4:32_0": "Tathāti yathā āraññikassa rati, tathā piṇḍapātikassa labbhati diṭṭhadhammasukhavihāro.",
  "tika-s0302t4:32_1": "Esa nayo sesesu.",
  "tika-s0302t4:32_2": "Apiṇḍapātikādhīno itarassa visesajotakoti tamevassa visesaṁ dassetuṁ “akālacārī”tiādi vuttaṁ.",
  "tika-s0302t4:33_0": "Amhākaṁ salākaṁ gahetvā bhattatthāya gehaṁ anāgacchantassa sattāhaṁ na pātetabbanti sāmikehi dinnattā sattāhaṁ salākaṁ na labhati, na katikavasena.",
  "tika-s0302t4:33_1": "Piṇḍacārikavatte avattanato “yassa cesā”tiādi vuttaṁ.",
  "tika-s0302t4:34_0": "Paṭhamataraṁ kātabbaṁ yaṁ, taṁ vattaṁ, itaraṁ paṭivattaṁ.",
  "tika-s0302t4:34_1": "Mahantaṁ vā vattaṁ, khuddakaṁ paṭivattaṁ.",
  "tika-s0302t4:34_2": "Keci “vattapaṭipatti”nti paṭhanti, vattassa karaṇanti attho.",
  "tika-s0302t4:34_3": "Uddharaṇa-atiharaṇa-vītiharaṇavossajjana-sannikkhepana-sannirumbhanānaṁ vasena cha koṭṭhāse.",
  "tika-s0302t4:34_4": "Garubhāvenāti thirabhāvena.",
  "tika-s0302t4:35_0": "“Amukasmiṁ senāsane vasantā bahuṁ vassavāsikaṁ labhantī”ti tathā na vassavāsikaṁ pariyesanto carati vassavāsikasseva aggahaṇato.",
  "tika-s0302t4:35_1": "Tasmā senāsanaphāsukaṁyeva cinteti.",
  "tika-s0302t4:35_2": "Tena bahuparikkhārabhāvena phāsuvihāro natthi parikkhārānaṁ rakkhaṇapaṭijagganādidukkhabahulatāya.",
  "tika-s0302t4:35_3": "Appicchādīnanti appicchasantuṭṭhādīnaṁyeva labbhati diṭṭhadhammasukhavihāro.",
  "tika-s0302t4:36_0": "Jiṇṇasuttavaṇṇanā niṭṭhitā.",
  "tika-s0302t4:37_0": "6. Ovādasuttavaṇṇanā",
  "tika-s0302t4:38_0": "149.Attano ṭhāneti sabrahmacārīnaṁ ovādakaviññāpakabhāvena attano mahāsāvakaṭṭhāne ṭhapanatthaṁ.",
  "tika-s0302t4:38_1": "Atha vā yasmā “ahaṁ dāni na ciraṁ ṭhassāmi, tathā sāriputtamoggallānā, ayaṁ pana vīsaṁvassatāyuko, ovadanto anusāsanto mamaccayena bhikkhūnaṁ mayā kātabbakiccaṁ karissatī”ti adhippāyena bhagavā imaṁ desanaṁ ārabhi.",
  "tika-s0302t4:38_2": "Tasmā attano ṭhāneti satthārā kātabbaovādadāyakaṭṭhāne.",
  "tika-s0302t4:38_3": "Tenāha “evaṁ panassā”tiādi.",
  "tika-s0302t4:38_4": "Yathāha bhagavā “ovada, kassapa…pe…",
  "tika-s0302t4:38_5": "tvaṁ vā”ti.",
  "tika-s0302t4:38_6": "Dukkhena vattabbā appadakkhiṇaggāhibhāvato.",
  "tika-s0302t4:38_7": "Dubbacabhāvakaraṇehīti kodhūpanāhādīhi.",
  "tika-s0302t4:38_8": "Anusāsaniyā padakkhiṇaggahaṇaṁ nāma anudhammacaraṇaṁ, chinnapaṭipatti katā vāmaggāho nāmāti āha “anusāsani”ntiādi.",
  "tika-s0302t4:38_9": "Atikkamma vadanteti aññamaññaṁ atikkamitvā atimaññitvā vadante.",
  "tika-s0302t4:38_10": "Bahuṁ bhāsissatīti dhammaṁ kathento ko vipulaṁ katvā kathessati.",
  "tika-s0302t4:38_11": "Asahitanti pubbenāparaṁ nasahitaṁ hetupamāvirahitaṁ.",
  "tika-s0302t4:38_12": "Amadhuranti na madhuraṁ na kaṇṇasukhaṁ na pemanīyaṁ.",
  "tika-s0302t4:38_13": "Lahuññeva uṭṭhāti appavattanena kūlaṭṭhānaṁ viya tassa kathanaṁ.",
  "tika-s0302t4:39_0": "Ovādasuttavaṇṇanā niṭṭhitā.",
  "tika-s0302t4:40_0": "7. Dutiyaovādasuttavaṇṇanā",
  "tika-s0302t4:41_0": "150.Okappanasaddhāti saddheyyavatthuṁ ogāhitvā “evameta”nti kappanasaddhā.",
  "tika-s0302t4:41_1": "Kusaladhammajānanapaññāti anavajjadhammānaṁ sabbaso jānanapaññā.",
  "tika-s0302t4:41_2": "Parihānanti sabbāhi sampattīhi parihānaṁ.",
  "tika-s0302t4:41_3": "Na hi kalyāṇamittarahitassa kāci sampatti nāma atthīti.",
  "tika-s0302t4:42_0": "Dutiyaovādasuttavaṇṇanā niṭṭhitā.",
  "tika-s0302t4:43_0": "8. Tatiyaovādasuttavaṇṇanā",
  "tika-s0302t4:44_0": "151.Pubbeti paṭhamabodhiyaṁ.",
  "tika-s0302t4:44_1": "Etarahīti tato pacchime kāle.",
  "tika-s0302t4:44_2": "Kāraṇapaṭṭhapaneti kāraṇārambhe.",
  "tika-s0302t4:44_3": "Tesu vuttaguṇayuttesu theresu.",
  "tika-s0302t4:44_4": "Tasminti tasmiṁ yathāvuttaguṇayutte puggale.",
  "tika-s0302t4:44_5": "Evaṁ sakkāre kayiramāneti “bhaddako vatāyaṁ bhikkhū”ti ādarajātehi bhikkhūhi sakkāre kayiramāne.",
  "tika-s0302t4:44_6": "Ime sabrahmacārī.",
  "tika-s0302t4:44_7": "“Ehi bhikkhū”ti taṁ bhikkhuṁ attano mukhābhimukhaṁ karontā vadanti.",
  "tika-s0302t4:44_8": "Yañhi tanti ettha tanti nipātamattaṁ upaddavoti vuccati anatthajananato.",
  "tika-s0302t4:44_9": "Patthayati bhajati bajjhatīti patthanā, abhisaṅgoti āha “abhipatthanāti adhimattapatthanā”ti.",
  "tika-s0302t4:45_0": "Tatiyaovādasuttavaṇṇanā niṭṭhitā.",
  "tika-s0302t4:46_0": "9. Jhānābhiññasuttavaṇṇanā",
  "tika-s0302t4:47_0": "152.Yāvadevāti iminā samānatthaṁ “yāvade”ti idaṁ padanti āha “yāvade ākaṅkhāmīti yāvadeva icchāmī”ti.",
  "tika-s0302t4:47_1": "Yadicchakaṁ jhānasamāpattīsu vasībhāvadassanatthaṁ tadetaṁ āraddhaṁ.",
  "tika-s0302t4:47_2": "Vitthāritameva, tasmā tattha vitthāritameva gahetabbanti adhippāyo.",
  "tika-s0302t4:47_3": "Āsavānaṁ khayāti āsavānaṁ khayahetu ariyamaggena sabbaso āsavānaṁ khepitattā.",
  "tika-s0302t4:47_4": "Apaccayabhūtanti ārammaṇapaccayabhāvena apaccayabhūtaṁ.",
  "tika-s0302t4:48_0": "Jhānābhiññasuttavaṇṇanā niṭṭhitā.",
  "tika-s0302t4:49_0": "10. Upassayasuttavaṇṇanā",
  "tika-s0302t4:50_0": "153.",
  "tika-s0302t4:50_1": "Lābhasakkārahetupi ekacce bhikkhū bhikkhunupassayaṁ gantvā bhikkhuniyo ovadanti, evamevaṁ ayaṁ pana thero na lābhasakkārahetu bhikkhunupassayagamanaṁ yācati, atha kasmāti āha “kammaṭṭhānatthikā”tiādi.",
  "tika-s0302t4:50_2": "Eso hi ānandatthero ussukkāpetvā paṭipattiguṇaṁ dassento yasmā tā bhikkhuniyo catusaccakammaṭṭhānikā, tasmā pañcannaṁ upādānakkhandhānaṁ udayabbayādipakāsaniyā dhammakathāya vipassanāpaṭipattisampadaṁ dassesi.",
  "tika-s0302t4:50_3": "Aniccādilakkhaṇāni ceva udayabbayādike ca sammā dassesi.",
  "tika-s0302t4:50_4": "Hatthena gahetvā viya paccakkhato dassesi.",
  "tika-s0302t4:50_5": "Samādapesīti tattha lakkhaṇārammaṇikavipassanaṁ samādapesi.",
  "tika-s0302t4:50_6": "Yathā vīthipaṭipanno hutvā pavattati, evaṁ gaṇhāpesi.",
  "tika-s0302t4:50_7": "Samuttejesīti vipassanāya āraddhāya saṅkhārānaṁ udayabbayādīsu upaṭṭhahantesu yathākālaṁ paggahasamupekkhaṇehi bojjhaṅgānaṁ anupavattanena bhāvanāmajjhimavīthiṁ pāpetvā yathā vipassanāñāṇaṁ suppasannaṁ hutvā vahati, evaṁ indriyānaṁ visadabhāvakaraṇena vipassanācittaṁ sammā uttejesi, nibbānavasena vā samādapesi.",
  "tika-s0302t4:50_8": "Sampahaṁsesīti tathā pavattiyamānāya vipassanāya samappavattabhāvanāvasena upari laddhabbabhāvanāvasena cittaṁ sampahaṁsesi, laddhassādavasena suṭṭhu tosesi.",
  "tika-s0302t4:50_9": "Evamettha attho veditabbo.",
  "tika-s0302t4:51_0": "Manute pariññādivasena saccāni bujjhatīti muni. Teti taṁ.",
  "tika-s0302t4:51_1": "Upayogatthe hi idaṁ sāmivacanaṁ.",
  "tika-s0302t4:51_2": "Uttarīti upari, tava yathābhūtasabhāvato paratoti attho.",
  "tika-s0302t4:51_3": "Pakkhapatito agatigamanaṁ atirekaokāso.",
  "tika-s0302t4:51_4": "Upaparikkhīti anuvicca nivārako na bahumato.",
  "tika-s0302t4:51_5": "Buddhapaṭibhāgo thero.",
  "tika-s0302t4:51_6": "“Bālā bhikkhunī dubbhāsitaṁ āhā”ti avatvā “khamatha, bhante”ti vadantena pakkhapātena viya vuttaṁ hotīti āha “ekā bhikkhunī na vāritā”tiādi.",
  "tika-s0302t4:52_0": "Cutā saliṅgato naṭṭhā, desantarapakkamena adassanaṁ na gatā.",
  "tika-s0302t4:52_1": "Kaṇṭakasākhā viyāti kuraṇṭakaapāmaggakaṇṭakalasikāhi sākhā viya.",
  "tika-s0302t4:53_0": "Upassayasuttavaṇṇanā niṭṭhitā.",
  "tika-s0302t4:54_0": "11. Cīvarasuttavaṇṇanā",
  "tika-s0302t4:55_0": "154.",
  "tika-s0302t4:55_1": "Rājagahassa dakkhiṇabhāge giri dakkhiṇāgiri ṇa-kāre a-kārassa dīghaṁ katvā, tassa dakkhiṇabhāge janapadopi “dakkhiṇāgirī”ti vuccati, “girito dakkhiṇabhāgo”ti katvā.",
  "tika-s0302t4:55_2": "Ekadivasenāti ekena divasena uppabbājesuṁ tesaṁ saddhāpabbajitābhāvato.",
  "tika-s0302t4:56_0": "Yattha cattāro vā uttari vā bhikkhū akappiyanimantanaṁ sādiyitvā pañcannaṁ bhojanānaṁ aññataraṁ bhojanaṁ ekato paṭiggaṇhitvā bhuñjanti, etaṁ gaṇabhojanaṁ nāma, taṁ tiṇṇaṁ bhikkhūnaṁ bhuñjituṁ vaṭṭatīti “tikabhojanaṁ paññatta”nti vacanena gaṇabhojanaṁ paṭikkhittanti vuttaṁ hoti.",
  "tika-s0302t4:56_1": "Tayo atthavase paṭicca anuññātattāpi “tikabhojana”nti vadanti.",
  "tika-s0302t4:57_0": "“Dummaṅkūnaṁ niggaho eva pesalānaṁ phāsuvihāro”ti idaṁ ekaṁ aṅgaṁ.",
  "tika-s0302t4:57_1": "Tenevāha “dummaṅkūnaṁ niggahenevā”tiādi.",
  "tika-s0302t4:57_2": "“Yathā devadatto…pe…",
  "tika-s0302t4:57_3": "saṅghaṁ bhindeyyu”nti iminā kāraṇena tikabhojanaṁ paññattaṁ.",
  "tika-s0302t4:58_0": "Atha kiñcarahīti atha kasmā tvaṁ asampannagaṇaṁ bandhitvā carasīti adhippāyo.",
  "tika-s0302t4:58_1": "Asampannāya parisāya cārikācaraṇaṁ kulānuddayāya na hoti, kulānaṁ ghātitattāti adhippāyena thero “sassaghātaṁ maññe carasī”tiādimavoca.",
  "tika-s0302t4:59_0": "Sodhento tassā ativiya parisuddhabhāvadassanena.",
  "tika-s0302t4:59_1": "Uddisituṁ na jānāmi tathā cittasseva anuppannapubbattā.",
  "tika-s0302t4:59_2": "Kiñcanaṁ kilesavatthu.",
  "tika-s0302t4:59_3": "Saṅgahetabbakhettavatthu palibodho, ālayo apekkhā.",
  "tika-s0302t4:59_4": "Okāsābhāvatoti bahukiccakaraṇīyatāya kusalakiriyāya okāsābhāvato.",
  "tika-s0302t4:59_5": "Sannipātaṭṭhānatoti saṅketaṁ katvā viya kilesarajānaṁ tattha sannijjhapavattanato.",
  "tika-s0302t4:60_0": "Sikkhattayabrahmacariyanti adhisīlasikkhādisikkhattayasaṅgahaṁ brahmaṁ seṭṭhaṁ cariyaṁ.",
  "tika-s0302t4:60_1": "Khaṇḍādibhāvāpādanena akhaṇḍaṁ katvā.",
  "tika-s0302t4:60_2": "Lakkhaṇavacanañhetaṁ.",
  "tika-s0302t4:60_3": "Kiñci sikkhekadesaṁ asesetvā ekanteneva paripūretabbatāya ekantaparipuṇṇaṁ.",
  "tika-s0302t4:60_4": "Cittuppādamattampi saṁkilesamalaṁ anuppādetvā accantameva visuddhaṁ katvā pariharitabbatāya ekantaparisuddhaṁ.",
  "tika-s0302t4:60_5": "Tato eva saṅkhaṁ viya likhitanti saṅkhalikhitaṁ.",
  "tika-s0302t4:60_6": "Tenāha “likhitasaṅkhasadisa”nti.",
  "tika-s0302t4:60_7": "Dāṭhikāpi taggahaṇeneva gahetvā “massu”tveva vuttaṁ, na ettha kevalaṁ massuyevāti attho.",
  "tika-s0302t4:60_8": "Kasāyena rattāni kāsāyāni.",
  "tika-s0302t4:61_0": "Vaṅgasāṭakoti vaṅgadese uppannasāṭako.",
  "tika-s0302t4:61_1": "Esāti mahākassapatthero.",
  "tika-s0302t4:61_2": "Abhinīhārato paṭṭhāya paṇidhānato pabhuti, ayaṁ idāni vuccamānā.",
  "tika-s0302t4:61_3": "Aggasāvakadvayaṁ upādāya tatiyattā “tatiyasāvaka”nti vuttaṁ.",
  "tika-s0302t4:61_4": "Aṭṭhasaṭṭhibhikkhusatasahassanti bhikkhūnaṁ satasahassañceva saṭṭhisahassāni ca aṭṭha ca sahassāni.",
  "tika-s0302t4:62_0": "Ayañca ayañca guṇoti sīlato paṭṭhāya yāva aggaphalā guṇoti kittento mahāsamuddaṁ pūrayamāno viya kathesi.",
  "tika-s0302t4:63_0": "Kolāhalanti devatāhi nibbattito kolāhalo.",
  "tika-s0302t4:64_0": "Khuddakādivasena pañcavaṇṇā.",
  "tika-s0302t4:64_1": "Taraṇaṁ vā hotu maraṇaṁ vāti mahoghaṁ ogāhanto puriso viya maccherasamuddaṁ uttaranto pacchāpi…pe…",
  "tika-s0302t4:64_2": "pādamūle ṭhapesi bhagavato dhammadesanāya maccherapahānassa kathitattā.",
  "tika-s0302t4:65_0": "Satthu guṇā kathitā nāma hontīti vuttaṁ “satthu guṇe kathentassā”ti.",
  "tika-s0302t4:65_1": "Tato paṭṭhāyāti tadā satthu sammukhā dhammassavanato paṭṭhāya.",
  "tika-s0302t4:66_0": "Tathāgatamañcassāti tathāgatassa paribhogamañcassa.",
  "tika-s0302t4:66_1": "Dānaṁ datvā brāhmaṇassa purohitaṭṭhāne ṭhapesi.",
  "tika-s0302t4:66_2": "Tādisasseva seṭṭhino dhītā hutvā.",
  "tika-s0302t4:67_0": "Adinnavipākassāti pubbe katūpacitassa sabbaso na dinnavipākassa.",
  "tika-s0302t4:67_1": "Tassa kammassāti tassa paccekabuddhassa patte piṇḍapātaṁ chinditvā kalalapūraṇakammassa.",
  "tika-s0302t4:67_2": "Tasmiṁyeva attabhāve sattasu ṭhānesu duggandhasarīratāya paṭinivattitā.",
  "tika-s0302t4:67_3": "Iṭṭhakapantīti suvaṇṇiṭṭhakapanti.",
  "tika-s0302t4:67_4": "Ghaṭaniṭṭhakāyāti tassa pantiyaṁ paṭhamaṁ ṭhapitaiṭṭhakāya saddhiṁ ghaṭetabbaiṭṭhakāya ūnā hoti.",
  "tika-s0302t4:67_5": "Bhaddake kāleti īdisiyā iṭṭhakāya icchitakāleyeva āgatāsi.",
  "tika-s0302t4:67_6": "Tena bandhanenāti tena silesasambandhena.",
  "tika-s0302t4:68_0": "Olambakāti muttāmaṇimayā olambakā.",
  "tika-s0302t4:68_1": "Puññanti natthi no puññaṁ taṁ, yaṁ nimittaṁ yaṁ kāraṇā ito sukhumatarassa paṭilābho siyāti attho.",
  "tika-s0302t4:68_2": "Puññaniyāmenāti puññānubhāvasiddhena niyāmena.",
  "tika-s0302t4:68_3": "So ca assa bārāṇasirajjaṁ dātuṁ katokāso.",
  "tika-s0302t4:69_0": "Phussarathanti maṅgalarathaṁ.",
  "tika-s0302t4:69_1": "Uṇhīsaṁ vālabījanī khaggo maṇipādukā setacchattanti pañcavidhaṁ rājakakudhabhaṇḍaṁ.",
  "tika-s0302t4:69_2": "Setacchattaṁ visuṁ gahitaṁ.",
  "tika-s0302t4:69_3": "Dibbavatthaṁ sādiyituṁ puññānubhāvacodito “nanu tātā thūla”ntiādimāha.",
  "tika-s0302t4:70_0": "Pañca caṅkamanasatānīti ettha iti-saddena ādiatthena aggisālādīni pabbajitasāruppaṭṭhānāni saṅgaṇhāti.",
  "tika-s0302t4:71_0": "Sādhukīḷitanti ariyānaṁ parinibbutaṭṭhāne kātabbasakkāraṁ vadati.",
  "tika-s0302t4:72_0": "Nappamajji nirogā ayyāti pucchitākāradassanaṁ.",
  "tika-s0302t4:72_1": "Parinibbutā devāti devī paṭivacanaṁ adāsi.",
  "tika-s0302t4:72_2": "Paṭiyādetvāti niyyātetvā.",
  "tika-s0302t4:72_3": "Samaṇakapabbajjanti samitapāpehi ariyehi anuṭṭhātabbapabbajjaṁ.",
  "tika-s0302t4:72_4": "So hi rājā paccekabuddhānaṁ vesassa diṭṭhattā “idameva bhaddaka”nti tādisaṁyeva liṅgaṁ gaṇhi.",
  "tika-s0302t4:73_0": "Tatthevāti brahmalokeyeva.",
  "tika-s0302t4:73_1": "Vīsatime vasse sampatteti āharitvā sambandho.",
  "tika-s0302t4:73_2": "Brahmalokato āgantvā nibbattattā brahmacariyādhikārassa cirakālaṁ saṅgahitattā “evarūpaṁ kathaṁ mā kathethā”tiādimāha.",
  "tika-s0302t4:74_0": "Vīsati dharaṇāni “nikkha”nti vadanti. Alabhanto na vasāmīti saññāpessāmīti sambandho.",
  "tika-s0302t4:75_0": "Itthākaroti itthiratanassa uppattiṭṭhānaṁ.",
  "tika-s0302t4:75_1": "Ayyadhītāti amhākaṁ ayyassa dhītā, bhaddakāpilānīti attho.",
  "tika-s0302t4:75_2": "Pasādarūpena nibbisiṭṭhatāya “mahāgīva”nti paṭimāya sadisabhāvamāha.",
  "tika-s0302t4:75_3": "Tenāha “ayyadhītāyā”tiādi.",
  "tika-s0302t4:76_0": "Samānapaṇṇanti sadisapaṇṇaṁ, kumārassa kumāriyā ca vuttantapaṇṇaṁ.",
  "tika-s0302t4:76_1": "Ito ca etto cāti te purisā samāgamaṭṭhānato magadharaṭṭhe mahātitthagāmaṁ maddaraṭṭhe sāgalanagarañca uddissa pakkamantā aññamaññaṁ vissajjentā nāma hontīti “ito ca etto ca pesesu”nti vuttā.",
  "tika-s0302t4:77_0": "Pupphadāmanti hatthihatthappamāṇaṁ pupphadāmaṁ.",
  "tika-s0302t4:77_1": "Tāni pupphadāmāni.",
  "tika-s0302t4:77_2": "Teti ubho bhaddā ceva pippalikumāro ca.",
  "tika-s0302t4:77_3": "Lokāmisenāti gehassitapemena, kāmassādenāti attho.",
  "tika-s0302t4:77_4": "Asaṁsaṭṭhāti na saṁsaṭṭhā.",
  "tika-s0302t4:77_5": "Vicārayiṁsu ghaṭe jalantena viya padīpena ajjhāsayena samujjalantena vimokkhabījena samussāhitacittā.",
  "tika-s0302t4:77_6": "Yantabaddhānīti sassasampādanatthaṁ tattha tattha iṭṭhakadvārakavāṭayojanavasena yantabaddhaudakanikkhamanatumbāni.",
  "tika-s0302t4:77_7": "Kammantoti kasikammakaraṇaṭṭhānaṁ.",
  "tika-s0302t4:77_8": "Dāsagāmāti dāsānaṁ vasanagāmā.",
  "tika-s0302t4:78_0": "Osāpetvāti pakkhipitvā.",
  "tika-s0302t4:78_1": "Ākappakuttavasenāti ākāravasena kiriyāvasena ca.",
  "tika-s0302t4:78_2": "Ananucchavikanti pabbajitavesassa ananurūpaṁ.",
  "tika-s0302t4:78_3": "Tassa matthaketi dvedhāpathassa dvidhābhūtaṭṭhāne.",
  "tika-s0302t4:79_0": "Etesaṁ saṅgahaṁ kātuṁ vaṭṭatīti nisīdīti sambandho.",
  "tika-s0302t4:79_1": "Sā pana satthu tattha nisajjā edisīti dassetuṁ “nisīdanto panā”tiādi vuttaṁ.",
  "tika-s0302t4:79_2": "Tattha yā buddhānaṁ aparimitakālasaṅgahitā acinteyyāparimeyyapuññasambhārūpacayanibbattā nirūpitasabhāvabuddhaguṇavijjotitā lakkhaṇānubyañjanasamujjalā byāmappabhāketumālālaṅkatā sabhāvasiddhatāya akittimā rūpakāyasirī, taṁyeva mahākassapassa adiṭṭhapubbaṁ pasādasaṁvaḍḍhanatthaṁ aniggahetvā nisinno bhagavā “buddhavesaṁ gahetvā…pe…",
  "tika-s0302t4:79_3": "nisīdī”ti vutto.",
  "tika-s0302t4:79_4": "Asītihatthaṁ padesaṁ byāpetvā pavattiyā “asītihatthā”ti vuttā.",
  "tika-s0302t4:79_5": "Satasākhoti bahusākho anekasākho.",
  "tika-s0302t4:79_6": "Suvaṇṇavaṇṇo ahosi nirantaraṁ buddharasmīhi samantato samokiṇṇattā.",
  "tika-s0302t4:79_7": "Evaṁ vuttappakārena veditabbā.",
  "tika-s0302t4:80_0": "Rājagahaṁ nāḷandanti ca sāmiatthe upayogavacanaṁ antarāsaddayogatoti āha “rājagahassa nāḷandāya cā”ti.",
  "tika-s0302t4:80_1": "Na hi me ito aññena satthārā bhavituṁ sakkā diṭṭhadhammikasamparāyikaparamatthehi sattānaṁ yathārahaṁ anusāsanasamatthassa aññassa sadevake abhāvato.",
  "tika-s0302t4:80_2": "Na hi me ito aññena sugatena bhavituṁ sakkā sobhanagamanaguṇagaṇayuttassa aññassa abhāvato.",
  "tika-s0302t4:80_3": "Na hi me ito aññena sammāsambuddhena bhavituṁ sakkā sammā sabbadhammānaṁ sayambhuñāṇena abhisambuddhassa abhāvato.",
  "tika-s0302t4:80_4": "Imināti “satthā me, bhante”ti iminā vacanena.",
  "tika-s0302t4:81_0": "Ajānamānova sabbaññeyyanti adhippāyo.",
  "tika-s0302t4:81_1": "Sabbacetasāti sabbaajjhattikaṅgaparipuṇṇacetasā.",
  "tika-s0302t4:81_2": "Samannāgatanti sampannaṁ sammadeva anu anu āgataṁ upagataṁ.",
  "tika-s0302t4:81_3": "Phaleyyāti vidāleyya.",
  "tika-s0302t4:81_4": "Vilayanti vināsaṁ.",
  "tika-s0302t4:82_0": "Evaṁ sikkhitabbanti idāni vuccamānākārena.",
  "tika-s0302t4:82_1": "Hirottappassa bahalatā nāma vipulatāti āha “mahanta”nti.",
  "tika-s0302t4:82_2": "Paṭhamataramevāti pageva upasaṅkamanato.",
  "tika-s0302t4:82_3": "Tathā atimānapahīno assa, hiriottappaṁ yathā saṇṭhāti.",
  "tika-s0302t4:82_4": "Kusalasannissitanti anavajjadhammanissitaṁ.",
  "tika-s0302t4:82_5": "Aṭṭhikanti tena dhammena aṭṭhikaṁ.",
  "tika-s0302t4:82_6": "Ādito paṭṭhāya yāva pariyosānā savanacittaṁ “sabbaceto”ti adhippetanti āha “cittassa thokampi bahi gantuṁ adento”ti.",
  "tika-s0302t4:82_7": "Tena samodhānaṁ dasseti.",
  "tika-s0302t4:82_8": "Sabbena…pe…",
  "tika-s0302t4:82_9": "samannāharitvā ārambhato pabhuti yāva desanā nipphannā, tāva antarantarā pavattena sabbena samannāhāracittena dhammaṁyeva samannāharitvā.",
  "tika-s0302t4:82_10": "Ṭhapitasototi dhamme nihitasoto.",
  "tika-s0302t4:82_11": "Odahitvāti apihitaṁ katvā.",
  "tika-s0302t4:82_12": "Paṭhamajjhānavasenāti idaṁ asubhesu tasseva ijjhato, itaratthañca sukhasampayuttatā vuttā.",
  "tika-s0302t4:83_0": "Saṁsārasāgare paribbhamantassa iṇaṭṭhāne tiṭṭhanti kilesā āsavasabhāvāpādanatoti āha “saraṇoti sakileso”ti.",
  "tika-s0302t4:83_1": "Cattāro hi paribhogātiādīsu yaṁ vattabbaṁ, taṁ visuddhimaggattaṁ saṁvaṇṇanāsu vuttanayeneva veditabbaṁ.",
  "tika-s0302t4:83_2": "Ettha ca bhagavā paṭhamaṁ ovādaṁ therassa brāhmaṇajātikattā jātimānapahānatthamabhāsi, dutiyaṁ bāhusaccaṁ nissāya uppajjanakaahaṁkārapahānatthaṁ, tatiyaṁ upadhisampattiṁ nissāya uppajjanakaattasinehapahānatthaṁ.",
  "tika-s0302t4:83_3": "Aṭṭhame divaseti bhagavatā samāgatadivasato aṭṭhame divase.",
  "tika-s0302t4:84_0": "Maggato okkamanaṁ paṭhamataraṁ bhagavatā samāgatadivaseyeva ahosi.",
  "tika-s0302t4:84_1": "Yadi arahattādhigamo pacchā, atha kasmā pāḷiyaṁ pageva siddhaṁ viya vuttanti āha “desanāvārassā”tiādi.",
  "tika-s0302t4:84_2": "“Sattāhameva khvāhaṁ, āvuso saraṇo, raṭṭhapiṇḍaṁ bhuñji”nti vatvā avasarappattaṁ arahattaṁ pavedento “aṭṭhamiyā aññā udapādī”ti āha.",
  "tika-s0302t4:84_3": "Ayamettha desanāvārassa āgamo.",
  "tika-s0302t4:84_4": "Tato paraṁ bhagavatā attano kataṁ anuggahaṁ cīvaraparivattanaṁ dassento “atha kho, āvuso”tiādimāha.",
  "tika-s0302t4:85_0": "Antantenāti catugguṇaṁ katvā paññattāya saṅghāṭiyā antantena.",
  "tika-s0302t4:85_1": "Jātipaṁsukūlikena…pe…",
  "tika-s0302t4:85_2": "bhavituṁ vaṭṭatīti etena pubbe jātiāraññakaggahaṇena ca terasa dhutaṅgā gahitā evāti daṭṭhabbaṁ.",
  "tika-s0302t4:85_3": "Anucchavikaṁ kātunti anurūpaṁ paṭipattiṁ paṭipajjituṁ.",
  "tika-s0302t4:85_4": "Thero pārupīti sambandho.",
  "tika-s0302t4:86_0": "Bhagavato ovādaṁ bhagavato vā dhammakāyaṁ nissāya urassa vasena jātoti oraso.",
  "tika-s0302t4:86_1": "Bhagavato vā dhammasarīrassa mukhato sattatiṁsabodhipakkhiyato jāto.",
  "tika-s0302t4:86_2": "Teneva dhammajātadhammanimmitabhāvopi saṁvaṇṇitoti daṭṭhabbo.",
  "tika-s0302t4:86_3": "Ovādadhammo eva satthārā dātabbato therena ādātabbato ovādadhammadāyādo, ovādadhammadāyajjoti attho, taṁ arahatīti.",
  "tika-s0302t4:86_4": "Esa nayo sesapadesupi.",
  "tika-s0302t4:87_0": "“Pabbajjā ca parisodhitā”ti vatvā tassā sammadeva sodhitabhāvaṁ byatirekamukhena dassetuṁ, “āvuso, yassā”tiādi vuttaṁ.",
  "tika-s0302t4:87_1": "Tattha evanti yathā ahaṁ labhiṁ, evaṁ so satthu santikā labhatīti yojanā.",
  "tika-s0302t4:87_2": "Sīhanādaṁ naditunti etthāpi sīhanādanadanā nāma desanāva, thero satthārā attano katānuggahameva anantarasutte vuttanayena ulliṅgeti, na aññathā.",
  "tika-s0302t4:87_3": "Na hi mahāthero kevalaṁ attano guṇānubhāvaṁ vibhāveti.",
  "tika-s0302t4:87_4": "Sesanti yaṁ idha asaṁvaṇṇitaṁ.",
  "tika-s0302t4:87_5": "Purimanayenevāti anantarasutte vuttanayeneva.",
  "tika-s0302t4:88_0": "Cīvarasuttavaṇṇanā niṭṭhitā.",
  "tika-s0302t4:89_0": "12. Paraṁmaraṇasuttavaṇṇanā",
  "tika-s0302t4:90_0": "155.",
  "tika-s0302t4:90_1": "Yathā atītakappe atītāsu jātīsu kammakilesavasena āgato, tathā etarahipi āgatoti tathāgato, yathā yathā vā pana kammaṁ katūpacitaṁ, tathā taṁ taṁ attabhāvaṁ āgato upagato upapannoti tathāgato, sattoti āha “tathāgatoti satto”ti.",
  "tika-s0302t4:90_2": "Etanti “evaṁ hoti bhavati tiṭṭhati sassatisama”nti evaṁ pavattaṁ diṭṭhigataṁ.",
  "tika-s0302t4:90_3": "Atthasannissitaṁ na hotīti diṭṭhadhammikasamparāyikaparamatthato sukhanti pasatthasannissitaṁ na hoti.",
  "tika-s0302t4:90_4": "Ādibrahmacariyakanti ettha maggabrahmacariyaṁ adhippetaṁ tassa padhānabhāvato.",
  "tika-s0302t4:90_5": "Tassa pana etaṁ diṭṭhigataṁ ādipaṭipadāmattaṁ na hoti anupakārakattā vilomanato ca.",
  "tika-s0302t4:90_6": "Tato eva itarabrahmacariyassapi anissayova.",
  "tika-s0302t4:90_7": "Sesaṁ vuttanayena veditabbaṁ.",
  "tika-s0302t4:91_0": "Paraṁmaraṇasuttavaṇṇanā niṭṭhitā.",
  "tika-s0302t4:92_0": "13. Saddhammappatirūpakasuttavaṇṇanā",
  "tika-s0302t4:93_0": "156.",
  "tika-s0302t4:93_1": "Ājānāti heṭṭhimamaggehi ñātamariyādaṁ anatikkamitvāva jānāti paṭivijjhatīti aññā, aggamaggapaññā.",
  "tika-s0302t4:93_2": "Aññassa ayanti aññā, arahattaphalaṁ.",
  "tika-s0302t4:93_3": "Tenāha “arahatte”ti.",
  "tika-s0302t4:94_0": "Obhāseti obhāsanimittaṁ.",
  "tika-s0302t4:94_1": "“Cittaṁ vikampatī”ti padadvayaṁ ānetvā sambandho.",
  "tika-s0302t4:94_2": "Obhāseti visayabhūte.",
  "tika-s0302t4:94_3": "Upakkilesehi cittaṁ vikampatīti yojanā.",
  "tika-s0302t4:94_4": "Tenāha “yehi cittaṁ pavedhatī”ti.",
  "tika-s0302t4:94_5": "Sesesupi eseva nayo.",
  "tika-s0302t4:95_0": "Upaṭṭhāneti satiyaṁ.",
  "tika-s0302t4:95_1": "Upekkhāya cāti vipassanupekkhāya ca.",
  "tika-s0302t4:95_2": "Ettha ca vipassanācittasamuṭṭhānasantānavinimuttaṁ pabhāsanaṁ rūpāyatanaṁ obhāso.",
  "tika-s0302t4:95_3": "Ñāṇādayo vipassanācittasampayuttāva.",
  "tika-s0302t4:95_4": "Sakasakakicce saviseso hutvā pavatto adhimokkho saddhādhimokkho.",
  "tika-s0302t4:95_5": "Upaṭṭhānaṁ sati.",
  "tika-s0302t4:95_6": "Upekkhāti āvajjanupekkhā.",
  "tika-s0302t4:95_7": "Sā hi āvajjanacittasampayuttā cetanā.",
  "tika-s0302t4:95_8": "Āvajjanaajjhupekkhanavasena pavattiyā idha “āvajjanupekkhā”ti vuccati.",
  "tika-s0302t4:95_9": "Puna upekkhāyāti vipassanupekkhāva anena samajjhattatāya evaṁ vuttā.",
  "tika-s0302t4:95_10": "Nikanti nāma vipassanāya nikāmanā apekkhā.",
  "tika-s0302t4:95_11": "Sukhumatarakileso vā siyā duviññeyyo.",
  "tika-s0302t4:96_0": "Imāni dasa ṭhānānīti imāni obhāsādīni upakkilesuppattiyā ṭhānāni upakkilesavatthūni.",
  "tika-s0302t4:96_1": "Paññā yassa paricitāti yassa paññā paricitavatī yāthāvato jānāti.",
  "tika-s0302t4:96_2": "“Imāni nissāya addhā maggappatto phalappatto aha”nti pavattaadhimāno dhammuddhaccaṁ dhammūpanissayo vikkhepo.",
  "tika-s0302t4:96_3": "Tattha kusalo hi taṁ yāthāvato jānanto na ca tattha sammohaṁ gacchati.",
  "tika-s0302t4:97_0": "Adhigamasaddhammappatirūpakaṁnāma anadhigate adhigatamānibhāvāvahattā.",
  "tika-s0302t4:97_1": "Yadaggena vipassanāñāṇassa upakkileso, tadaggena paṭipattisaddhammappatirūpakotipi sakkā viññātuṁ.",
  "tika-s0302t4:97_2": "Dhātukathāti mahādhātukathaṁ vadati.",
  "tika-s0302t4:97_3": "Vedallapiṭakanti vetullapiṭakaṁ.",
  "tika-s0302t4:97_4": "Taṁ nāgabhavanato ānītanti vadanti.",
  "tika-s0302t4:97_5": "Vādabhāsitanti apare.",
  "tika-s0302t4:97_6": "Abuddhavacanaṁ buddhavacanena virujjhanato.",
  "tika-s0302t4:97_7": "Na hi sambuddho pubbāparaviruddhaṁ vadati.",
  "tika-s0302t4:97_8": "Tattha sallaṁ upaṭṭhapenti kilesavinayaṁ na sandissati, aññadatthu kilesuppattiyā paccayo hotīti.",
  "tika-s0302t4:98_0": "Avikkayamānanti vikkayaṁ agacchantaṁ. Tanti suvaṇṇabhaṇḍaṁ.",
  "tika-s0302t4:99_0": "Na sakkhiṁsu ñāṇassa avisadabhāvato. Esa nayo ito paresupi.",
  "tika-s0302t4:100_0": "Idāni “bhikkhū paṭisambhidāppattā ahesu”ntiādinā vuttameva atthaṁ kāraṇato vibhāvetuṁ puna “paṭhamabodhiyaṁ hī”tiādi vuttaṁ.",
  "tika-s0302t4:100_1": "Tattha paṭipattiṁ pūrayiṁsūti atīte kadā te paṭisambhidāvahaṁ paṭipattiṁ pūrayiṁsu?",
  "tika-s0302t4:100_2": "Paṭhamabodhikālikā bhikkhū.",
  "tika-s0302t4:100_3": "Na hi attasammāpaṇidhiyā pubbekatapuññatāya ca vinā tādisaṁ bhavati.",
  "tika-s0302t4:100_4": "Esa nayo ito paresupi.",
  "tika-s0302t4:100_5": "Tadā paṭipattisaddhammo antarahito nāma bhavissatīti etena ariyamaggena āsannā eva pubbabhāgapaṭipadā paṭipattisaddhammoti dasseti.",
  "tika-s0302t4:101_0": "Dvīsūti suttābhidhammapiṭakesu antarahitesupi.",
  "tika-s0302t4:101_1": "Anantarahitameva adhisīlasikkhāyaṁ ṭhitassa itarasikkhādvayasamuṭṭhāpitato.",
  "tika-s0302t4:101_2": "Kiṁ kāraṇāti kena kāraṇena, aññasmiṁ dhamme antarahite aññatarassa dhammassa anantaradhānaṁ vuccatīti adhippāyo.",
  "tika-s0302t4:101_3": "Paṭipattiyā paccayo hoti anavasesato paṭipattikkamassa paridīpanato.",
  "tika-s0302t4:101_4": "Paṭipatti adhigamassa paccayo visesalakkhaṇapaṭivedhabhāvato.",
  "tika-s0302t4:101_5": "Pariyattiyeva pamāṇaṁ sāsanassa ṭhitiyāti adhippāyo.",
  "tika-s0302t4:102_0": "Nanu ca sāsanaṁ osakkitaṁ pariyattiyā vattamānāyāti adhippāyo.",
  "tika-s0302t4:102_1": "Anārādhakabhikkhūti sīlamattassapi na ārādhako dussīlo.",
  "tika-s0302t4:102_2": "Imasminti imasmiṁ pātimokkhe.",
  "tika-s0302t4:102_3": "Vattantāti “sīlaṁ akopetvā ṭhitā atthī”ti pucchi.",
  "tika-s0302t4:103_0": "Etesūti evaṁ mahantesu sakalaṁ lokaṁ ajjhottharituṁ samatthesu catūsu mahābhūtesu.",
  "tika-s0302t4:103_1": "Tasmāti yasmā aññena kenaci atimahantenapi saddhammo na antaradhāyati, samayantarena pana vattabbameva natthi, tasmā.",
  "tika-s0302t4:103_2": "Evamāhāti idāni vuccamānākāraṁ vadati.",
  "tika-s0302t4:104_0": "Ādānaṁ ādi, ādi eva ādikanti āha “ādikenāti ādānenā”ti.",
  "tika-s0302t4:104_1": "Heṭṭhāgamanīyāti adhobhāgagamanīyā, apāyadukkhassa saṁsāradukkhassa ca nibbattakāti attho.",
  "tika-s0302t4:104_2": "Gāravarahitāti garukārarahitā.",
  "tika-s0302t4:104_3": "Patissayanaṁ nīcabhāvena patibaddhavuttitā, patisso patissayoti atthato ekaṁ, so etesaṁ natthīti āha “appatissāti appatissayā anīcavuttikā”ti.",
  "tika-s0302t4:104_4": "Sesaṁ suviññeyyameva.",
  "tika-s0302t4:105_0": "Saddhammappatirūpakasuttavaṇṇanā niṭṭhitā.",
  "tika-s0302t4:106_0": "Sāratthappakāsiniyā saṁyuttanikāya-aṭṭhakathāya",
  "tika-s0302t4:107_0": "Kassapasaṁyuttavaṇṇanāya līnatthappakāsanā samattā."
}