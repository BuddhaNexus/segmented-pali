{
  "tika-abh06t66:0_0": "Pañcavīsatimo paricchedo",
  "tika-abh06t66:1_0": "25. Vipassanāvuddhikathā",
  "tika-abh06t66:2_0": "981.",
  "tika-abh06t66:3_0": "Sīlacittadiṭṭhikaṅkhāvitaraṇavisuddhiyo ;",
  "tika-abh06t66:4_0": "Patvā kalāpato tāva, sammaseyya tato paraṁ.",
  "tika-abh06t66:5_0": "982.",
  "tika-abh06t66:6_0": "Kalāpato sammasanaṁ, udayabbayadassanaṁ;",
  "tika-abh06t66:7_0": "Bhaṅgañāṇaṁ bhayañāṇaṁ, tathādīnavanibbidā.",
  "tika-abh06t66:8_0": "983.",
  "tika-abh06t66:9_0": "Muccitukamyatāñāṇaṁ, paṭisaṅkhānupassanā;",
  "tika-abh06t66:10_0": "Saṅkhārupekkhānulomamiccānukkamato ṭhitā.",
  "tika-abh06t66:11_0": "984.",
  "tika-abh06t66:12_0": "Vipassanāti cakkhātā, dasañāṇaparamparā;",
  "tika-abh06t66:13_0": "Lakkhaṇattayamāhacca, saṅkhāresu pavattati.",
  "tika-abh06t66:14_0": "985.",
  "tika-abh06t66:15_0": "Tasmā kalāpato tāva, sammaseyya tilakkhaṇaṁ;",
  "tika-abh06t66:16_0": "Sammasitvā atītādikhandhāyatanadhātuyo.",
  "tika-abh06t66:17_0": "986.",
  "tika-abh06t66:18_0": "Aniccā te khayaṭṭhena, khandhā dukkhā bhayaṭṭhato;",
  "tika-abh06t66:19_0": "Anattā asārakaṭṭhena, iccābhiṇhaṁ vicintayaṁ.",
  "tika-abh06t66:20_0": "987.",
  "tika-abh06t66:21_0": "Tassevaṁ sammasantassa, upaṭṭhāti tilakkhaṇaṁ;",
  "tika-abh06t66:22_0": "Saṅkhāresu tato yogī, khaṇasantatiaddhato.",
  "tika-abh06t66:23_0": "988.",
  "tika-abh06t66:24_0": "Paccuppannāna dhammānaṁ, udayañca vayaṁ tathā;",
  "tika-abh06t66:25_0": "Paññāsākārabhedehi, anupassati tattha hi.",
  "tika-abh06t66:26_0": "989.",
  "tika-abh06t66:27_0": "Avijjātaṇhākammānaṁ, udayā ca nirodhato;",
  "tika-abh06t66:28_0": "Samudayā nirodhā ca, pañcannaṁ dassitā tathā.",
  "tika-abh06t66:29_0": "990.",
  "tika-abh06t66:30_0": "Rūpassāhārato tiṇṇaṁ, phassato nāmarūpato;",
  "tika-abh06t66:31_0": "Viññāṇasseti sabbepi, cattālīsa samissitā.",
  "tika-abh06t66:32_0": "991.",
  "tika-abh06t66:33_0": "Nibbattilakkhaṇaṁ bhaṅga-",
  "tika-abh06t66:34_0": "Lakkhaṇañcettha passato;",
  "tika-abh06t66:35_0": "Khaṇatodayato ceti,",
  "tika-abh06t66:36_0": "Samapaññāsa honti te.",
  "tika-abh06t66:37_0": "992.",
  "tika-abh06t66:38_0": "Iti khandhamukhenete, vibhattā udayabbayā;",
  "tika-abh06t66:39_0": "Āyatannādibhedehi, yojetabbā yathārahaṁ.",
  "tika-abh06t66:40_0": "993.",
  "tika-abh06t66:41_0": "Udayañca vayañcevaṁ, passato tassa yogino;",
  "tika-abh06t66:42_0": "Vibhūtā honti saṅkhārā, samuṭṭhāti tilakkhaṇaṁ.",
  "tika-abh06t66:43_0": "994.",
  "tika-abh06t66:44_0": "Bodhipakkhiyadhammā ca,",
  "tika-abh06t66:45_0": "Te passanti visesato;",
  "tika-abh06t66:46_0": "Tato jāyantupaklesā,",
  "tika-abh06t66:47_0": "Dasopaklesavatthukā.",
  "tika-abh06t66:48_0": "995.",
  "tika-abh06t66:49_0": "Obhāso pīti passaddhi, adhimokkho ca paggaho;",
  "tika-abh06t66:50_0": "Sukhaṁ ñāṇamupaṭṭhānaṁ, upekkhā ca nikanti ca.",
  "tika-abh06t66:51_0": "996.",
  "tika-abh06t66:52_0": "Taṇhāmānadiṭṭhiggāhavasena tividhepi te;",
  "tika-abh06t66:53_0": "Assādento unnamanto, mamāyanto kilissati.",
  "tika-abh06t66:54_0": "997.",
  "tika-abh06t66:55_0": "Maggaṁ phalañca nibbānaṁ, pattosmīti akovido;",
  "tika-abh06t66:56_0": "Vekkhabujjhāti maññanto, pappoti adhimāniko.",
  "tika-abh06t66:57_0": "998.",
  "tika-abh06t66:58_0": "Maggādayo na hontete,",
  "tika-abh06t66:59_0": "Taṇhāgāhādivatthuto;",
  "tika-abh06t66:60_0": "Taṇhāmānadiṭṭhiyo cupaklesā paripanthakā.",
  "tika-abh06t66:61_0": "999.",
  "tika-abh06t66:62_0": "Porāṇameva khandhānaṁ, udayabbayadassanaṁ;",
  "tika-abh06t66:63_0": "Tilakkhaṇārammaṇato, maggo nibbānapaccayo.",
  "tika-abh06t66:64_0": "1000.",
  "tika-abh06t66:65_0": "Iti maggaṁ amaggañca, visodhentassa sijjhati;",
  "tika-abh06t66:66_0": "Visuddhi ca maggāmaggañāṇadassananāmikā.",
  "tika-abh06t66:67_0": "1001.",
  "tika-abh06t66:68_0": "Tathāparā visuddhīnaṁ, udayabbayadassanaṁ;",
  "tika-abh06t66:69_0": "Ādiṁ katvā paṭipadāñāṇadassananāmikā.",
  "tika-abh06t66:70_0": "1002.",
  "tika-abh06t66:71_0": "Pacchā saṁklesavikkhepavisuddhantaṁ yathā pure;",
  "tika-abh06t66:72_0": "Paṭipajjati medhāvī, udayabbayadassanaṁ.",
  "tika-abh06t66:73_0": "1003.",
  "tika-abh06t66:74_0": "Iti khodayabbayānupassanāñāṇavīthiyaṁ;",
  "tika-abh06t66:75_0": "Sikkhantassācireneva, paripakkā vipassanā.",
  "tika-abh06t66:76_0": "1004.",
  "tika-abh06t66:77_0": "Pahāyodayavohāraṁ, vayamevādhimuccato;",
  "tika-abh06t66:78_0": "Uppādābhogamohāya, bhaṅgamevānutiṭṭhati.",
  "tika-abh06t66:79_0": "1005.",
  "tika-abh06t66:80_0": "Tato nijjharadhārāva, gaṅgāvārodakaṁ viya;",
  "tika-abh06t66:81_0": "Bhijjamānatiṇāniva, paṭipajjā sikhā viya.",
  "tika-abh06t66:82_0": "1006.",
  "tika-abh06t66:83_0": "Patante ca vayante ca, bhijjanticceva saṅkhate;",
  "tika-abh06t66:84_0": "Passato tassa bhaṅgānupassanāñāṇamīritaṁ.",
  "tika-abh06t66:85_0": "1007.",
  "tika-abh06t66:86_0": "Tato bhayānupassanā, sabhayāti vipassato;",
  "tika-abh06t66:87_0": "Ādīnavānupassanā-ñāṇaṁ ādīnavāti ca.",
  "tika-abh06t66:88_0": "1008.",
  "tika-abh06t66:89_0": "Nibbidānupassanā ca, nibbindantassa yogino;",
  "tika-abh06t66:90_0": "Muccitukamyatāñāṇaṁ, tato muccitumicchato.",
  "tika-abh06t66:91_0": "1009.",
  "tika-abh06t66:92_0": "Niccā ce na nirujjheyya, na bādheyya sukhā yadi;",
  "tika-abh06t66:93_0": "Vase vatteyya attā ce, tadabhāvā na te tathā.",
  "tika-abh06t66:94_0": "1010.",
  "tika-abh06t66:95_0": "Suṭṭhu muccitumiccevaṁ, paṭipaccakkhato tato;",
  "tika-abh06t66:96_0": "Paṭisaṅkhānupassanā-ñāṇaṁ jātanti vuccati.",
  "tika-abh06t66:97_0": "1011.",
  "tika-abh06t66:98_0": "Sādhukaṁ paṭisaṅkhāya, saṅkhāresu tilakkhaṇaṁ;",
  "tika-abh06t66:99_0": "Supariññātasaṅkhāre, tatheva paṭipassati.",
  "tika-abh06t66:100_0": "1012.",
  "tika-abh06t66:101_0": "Aniccā dukkhānattā ca, saṅkhārāva na cāparo;",
  "tika-abh06t66:102_0": "Attā vā attanīyaṁ vā, nāhaṁ na tu mamāti ca.",
  "tika-abh06t66:103_0": "1013.",
  "tika-abh06t66:104_0": "Tatova tattha majjhatto, nandirāgavinissaṭo;",
  "tika-abh06t66:105_0": "Attattaniyabhāvena, saṅkhāresvajjhupekkhati.",
  "tika-abh06t66:106_0": "1014.",
  "tika-abh06t66:107_0": "Saṅkhārupekkhāsaṅkhātaṁ, ñāṇaṁ tassa itīritaṁ;",
  "tika-abh06t66:108_0": "Tato vuṭṭhānaghaṭitaṁ, anulomanti vuccati.",
  "tika-abh06t66:109_0": "1015.",
  "tika-abh06t66:110_0": "Supariññātasaṅkhāre, susammaṭṭhatilakkhaṇe;",
  "tika-abh06t66:111_0": "Upekkhantassa tasseva, sikhāpattā vipassanā.",
  "tika-abh06t66:112_0": "1016.",
  "tika-abh06t66:113_0": "Saṅkhāradhamme ārabbha, tāva kālaṁ pavattati;",
  "tika-abh06t66:114_0": "Tīradassīva sakuṇo, yāva pāraṁ na passati.",
  "tika-abh06t66:115_0": "1017.",
  "tika-abh06t66:116_0": "Yadā passati nibbānaṁ, vuṭṭhānagahitā tadā;",
  "tika-abh06t66:117_0": "Vuṭṭhānagāminī nāma, sānulomā pavuccati.",
  "tika-abh06t66:118_0": "1018.",
  "tika-abh06t66:119_0": "Iti dvīhi visuddhīhi, visuddhāya vipassato;",
  "tika-abh06t66:120_0": "Vipassanāpaṭipadaṁ, pūretīti pavuccatīti.",
  "tika-abh06t66:121_0": "Iti nibbānavibhāge vipassanāvuddhikathā niṭṭhitā.",
  "tika-abh06t66:122_0": "Pañcavīsatimo paricchedo."
}