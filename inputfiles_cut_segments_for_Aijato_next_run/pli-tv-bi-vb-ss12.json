{
  "pli-tv-bi-vb-ss12:0.1_0": "Theravāda Vinaya",
  "pli-tv-bi-vb-ss12:0.2_0": "Bhikkhunivibhaṅga",
  "pli-tv-bi-vb-ss12:0.3_0": "Saṅghādisesakaṇḍa",
  "pli-tv-bi-vb-ss12:0.4_0": "12. Pāpasamācārasikkhāpada",
  "pli-tv-bi-vb-ss12:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-ss12:1.2_0": "Tena kho pana samayena thullanandāya bhikkhuniyā antevāsikā bhikkhuniyo saṁsaṭṭhā viharanti pāpācārā pāpasaddā pāpasilokā, bhikkhunisaṅghassa vihesikā, aññamaññissā vajjappaṭicchādikā.",
  "pli-tv-bi-vb-ss12:1.3_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-ss12:1.4_0": "“kathañhi nāma bhikkhuniyo saṁsaṭṭhā viharissanti pāpācārā pāpasaddā pāpasilokā bhikkhunisaṅghassa vihesikā aññamaññissā vajjappaṭicchādikā”ti …pe…",
  "pli-tv-bi-vb-ss12:1.5_0": "“saccaṁ kira, bhikkhave, bhikkhuniyo saṁsaṭṭhā viharanti pāpācārā pāpasaddā pāpasilokā bhikkhunisaṅghassa vihesikā aññamaññissā vajjappaṭicchādikā”ti?",
  "pli-tv-bi-vb-ss12:1.6_0": "“Saccaṁ, bhagavā”ti.",
  "pli-tv-bi-vb-ss12:1.7_0": "Vigarahi buddho bhagavā …pe…",
  "pli-tv-bi-vb-ss12:1.8_0": "kathañhi nāma, bhikkhave, bhikkhuniyo saṁsaṭṭhā viharissanti pāpācārā pāpasaddā pāpasilokā, bhikkhunisaṅghassa vihesikā, aññamaññissā vajjappaṭicchādikā.",
  "pli-tv-bi-vb-ss12:1.9_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-ss12:1.10_0": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-ss12:1.11.1_0": "“Bhikkhuniyo paneva saṁsaṭṭhā viharanti pāpācārā pāpasaddā pāpasilokā, bhikkhunisaṅghassa vihesikā, aññamaññissā vajjappaṭicchādikā.",
  "pli-tv-bi-vb-ss12:1.12_0": "Tā bhikkhuniyo bhikkhunīhi evamassu vacanīyā—",
  "pli-tv-bi-vb-ss12:1.13_0": "‘bhaginiyo kho saṁsaṭṭhā viharanti pāpācārā pāpasaddā pāpasilokā, bhikkhunisaṅghassa vihesikā aññamaññissā vajjappaṭicchādikā.",
  "pli-tv-bi-vb-ss12:1.14_0": "Viviccathāyye. Vivekaññeva bhaginīnaṁ saṅgho vaṇṇetī’ti.",
  "pli-tv-bi-vb-ss12:1.15_0": "Evañca tā bhikkhuniyo bhikkhunīhi vuccamānā tatheva paggaṇheyyuṁ, tā bhikkhuniyo bhikkhunīhi yāvatatiyaṁ samanubhāsitabbā tassa paṭinissaggāya.",
  "pli-tv-bi-vb-ss12:1.16_0": "Yāvatatiyañce samanubhāsīyamānā taṁ paṭinissajjeyyuṁ, iccetaṁ kusalaṁ;",
  "pli-tv-bi-vb-ss12:1.17_0": "no ce paṭinissajjeyyuṁ, imāpi bhikkhuniyo yāvatatiyakaṁ dhammaṁ āpannā nissāraṇīyaṁ saṅghādisesan”ti.",
  "pli-tv-bi-vb-ss12:2.1.1_0": "Bhikkhuniyo panevāti",
  "pli-tv-bi-vb-ss12:2.1.2_0": "upasampannāyo vuccanti.",
  "pli-tv-bi-vb-ss12:2.1.3_0": "Saṁsaṭṭhā viharantīti",
  "pli-tv-bi-vb-ss12:2.1.4_0": "saṁsaṭṭhā nāma ananulomikena kāyikavācasikena saṁsaṭṭhā viharanti.",
  "pli-tv-bi-vb-ss12:2.1.5_0": "Pāpācārāti",
  "pli-tv-bi-vb-ss12:2.1.6_0": "pāpakena ācārena samannāgatā.",
  "pli-tv-bi-vb-ss12:2.1.7_0": "Pāpasaddāti",
  "pli-tv-bi-vb-ss12:2.1.8_0": "pāpakena kittisaddena abbhuggatā.",
  "pli-tv-bi-vb-ss12:2.1.9_0": "Pāpasilokāti",
  "pli-tv-bi-vb-ss12:2.1.10_0": "pāpakena micchājīvena jīvitaṁ kappenti.",
  "pli-tv-bi-vb-ss12:2.1.11_0": "Bhikkhunisaṅghassa vihesikāti",
  "pli-tv-bi-vb-ss12:2.1.12_0": "aññamaññissā kamme karīyamāne paṭikkosanti.",
  "pli-tv-bi-vb-ss12:2.1.13_0": "Aññamaññissā vajjappaṭicchādikāti",
  "pli-tv-bi-vb-ss12:2.1.14_0": "aññamaññaṁ vajjaṁ paṭicchādenti.",
  "pli-tv-bi-vb-ss12:2.1.15_0": "Tā bhikkhuniyoti",
  "pli-tv-bi-vb-ss12:2.1.16_0": "yā tā saṁsaṭṭhā bhikkhuniyo.",
  "pli-tv-bi-vb-ss12:2.1.17_0": "Bhikkhunīhīti",
  "pli-tv-bi-vb-ss12:2.1.18_0": "aññāhi bhikkhunīhi. Yā passanti yā suṇanti tāhi vattabbā—",
  "pli-tv-bi-vb-ss12:2.1.19_0": "“bhaginiyo kho saṁsaṭṭhā viharanti pāpācārā pāpasaddā pāpasilokā, bhikkhunisaṅghassa vihesikā, aññamaññissā vajjappaṭicchādikā.",
  "pli-tv-bi-vb-ss12:2.1.20_0": "Viviccathāyye. Vivekaññeva bhaginīnaṁ saṅgho vaṇṇetī”ti.",
  "pli-tv-bi-vb-ss12:2.1.21_0": "Dutiyampi vattabbā.",
  "pli-tv-bi-vb-ss12:2.1.22_0": "Tatiyampi vattabbā.",
  "pli-tv-bi-vb-ss12:2.1.23_0": "Sace paṭinissajjanti, iccetaṁ kusalaṁ;",
  "pli-tv-bi-vb-ss12:2.1.24_0": "no ce paṭinissajjanti, āpatti dukkaṭassa.",
  "pli-tv-bi-vb-ss12:2.1.25_0": "Sutvā na vadanti, āpatti dukkaṭassa.",
  "pli-tv-bi-vb-ss12:2.1.26_0": "Tā bhikkhuniyo saṅghamajjhampi ākaḍḍhitvā vattabbā—",
  "pli-tv-bi-vb-ss12:2.1.27_0": "“bhaginiyo kho saṁsaṭṭhā viharanti pāpācārā pāpasaddā pāpasilokā, bhikkhunisaṅghassa vihesikā, aññamaññissā vajjappaṭicchādikā.",
  "pli-tv-bi-vb-ss12:2.1.28_0": "Viviccathāyye. Vivekaññeva bhaginīnaṁ saṅgho vaṇṇetī”ti.",
  "pli-tv-bi-vb-ss12:2.1.29_0": "Dutiyampi vattabbā.",
  "pli-tv-bi-vb-ss12:2.1.30_0": "Tatiyampi vattabbā.",
  "pli-tv-bi-vb-ss12:2.1.31_0": "Sace paṭinissajjanti, iccetaṁ kusalaṁ;",
  "pli-tv-bi-vb-ss12:2.1.32_0": "no ce paṭinissajjanti, āpatti dukkaṭassa.",
  "pli-tv-bi-vb-ss12:2.1.33_0": "Tā bhikkhuniyo samanubhāsitabbā.",
  "pli-tv-bi-vb-ss12:2.1.34_0": "Evañca pana, bhikkhave, samanubhāsitabbā.",
  "pli-tv-bi-vb-ss12:2.1.35_0": "Byattāya bhikkhuniyā paṭibalāya saṅgho ñāpetabbo—",
  "pli-tv-bi-vb-ss12:2.1.36_0": "“Suṇātu me, ayye, saṅgho.",
  "pli-tv-bi-vb-ss12:2.1.37_0": "Itthannāmā ca itthannāmā ca bhikkhuniyo saṁsaṭṭhā viharanti pāpācārā pāpasaddā pāpasilokā, bhikkhunisaṅghassa vihesikā, aññamaññissā vajjappaṭicchādikā.",
  "pli-tv-bi-vb-ss12:2.1.38_0": "Tā taṁ vatthuṁ na paṭinissajjanti.",
  "pli-tv-bi-vb-ss12:2.1.39_0": "Yadi saṅghassa pattakallaṁ, saṅgho itthannāmañca itthannāmañca bhikkhuniyo samanubhāseyya tassa vatthussa paṭinissaggāya.",
  "pli-tv-bi-vb-ss12:2.1.40_0": "Esā ñatti.",
  "pli-tv-bi-vb-ss12:2.1.41_0": "Suṇātu me, ayye, saṅgho.",
  "pli-tv-bi-vb-ss12:2.1.42_0": "Itthannāmā ca itthannāmā ca bhikkhuniyo saṁsaṭṭhā viharanti pāpācārā pāpasaddā pāpasilokā, bhikkhunisaṅghassa vihesikā, aññamaññissā vajjappaṭicchādikā.",
  "pli-tv-bi-vb-ss12:2.1.43_0": "Tā taṁ vatthuṁ na paṭinissajjanti.",
  "pli-tv-bi-vb-ss12:2.1.44_0": "Saṅgho itthannāmañca itthannāmañca bhikkhuniyo samanubhāsati tassa vatthussa paṭinissaggāya.",
  "pli-tv-bi-vb-ss12:2.1.45_0": "Yassā ayyāya khamati itthannāmāya ca itthannāmāya ca bhikkhunīnaṁ samanubhāsanā tassa vatthussa paṭinissaggāya, sā tuṇhassa;",
  "pli-tv-bi-vb-ss12:2.1.46_0": "yassā nakkhamati, sā bhāseyya.",
  "pli-tv-bi-vb-ss12:2.1.47_0": "Dutiyampi etamatthaṁ vadāmi …pe…",
  "pli-tv-bi-vb-ss12:2.1.48_0": "tatiyampi etamatthaṁ vadāmi …pe….",
  "pli-tv-bi-vb-ss12:2.1.49_0": "Samanubhaṭṭhā saṅghena, itthannāmā ca itthannāmā ca bhikkhuniyo tassa vatthussa paṭinissaggāya.",
  "pli-tv-bi-vb-ss12:2.1.50_0": "Khamati saṅghassa, tasmā tuṇhī, evametaṁ dhārayāmī”ti.",
  "pli-tv-bi-vb-ss12:2.1.51_0": "Ñattiyā dukkaṭaṁ,",
  "pli-tv-bi-vb-ss12:2.1.52_0": "dvīhi kammavācāhi thullaccayā,",
  "pli-tv-bi-vb-ss12:2.1.53_0": "kammavācāpariyosāne āpatti saṅghādisesassa.",
  "pli-tv-bi-vb-ss12:2.1.54_0": "Saṅghādisesaṁ ajjhāpajjantīnaṁ ñattiyā dukkaṭaṁ dvīhi kammavācāhi thullaccayā paṭippassambhanti.",
  "pli-tv-bi-vb-ss12:2.1.55_0": "Dve tisso ekato samanubhāsitabbā. Tatuttari na samanubhāsitabbā.",
  "pli-tv-bi-vb-ss12:2.1.56_0": "Imāpi bhikkhuniyoti",
  "pli-tv-bi-vb-ss12:2.1.57_0": "purimāyo upādāya vuccanti.",
  "pli-tv-bi-vb-ss12:2.1.58_0": "Yāvatatiyakanti",
  "pli-tv-bi-vb-ss12:2.1.59_0": "yāvatatiyaṁ samanubhāsanāya āpajjanti, na saha vatthujjhācārā.",
  "pli-tv-bi-vb-ss12:2.1.60_0": "Nissāraṇīyanti",
  "pli-tv-bi-vb-ss12:2.1.61_0": "saṅghamhā nissārīyati.",
  "pli-tv-bi-vb-ss12:2.1.62_0": "Saṅghādisesoti",
  "pli-tv-bi-vb-ss12:2.1.63_0": "…pe… tenapi vuccati saṅghādisesoti.",
  "pli-tv-bi-vb-ss12:2.2.1_0": "Dhammakamme dhammakammasaññā na paṭinissajjanti, āpatti saṅghādisesassa.",
  "pli-tv-bi-vb-ss12:2.2.2_0": "Dhammakamme vematikā na paṭinissajjanti, āpatti saṅghādisesassa.",
  "pli-tv-bi-vb-ss12:2.2.3_0": "Dhammakamme adhammakammasaññā na paṭinissajjanti, āpatti saṅghādisesassa.",
  "pli-tv-bi-vb-ss12:2.2.4_0": "Adhammakamme dhammakammasaññā, āpatti dukkaṭassa.",
  "pli-tv-bi-vb-ss12:2.2.5_0": "Adhammakamme vematikā, āpatti dukkaṭassa.",
  "pli-tv-bi-vb-ss12:2.2.6_0": "Adhammakamme adhammakammasaññā, āpatti dukkaṭassa.",
  "pli-tv-bi-vb-ss12:2.3.1_0": "Anāpatti—",
  "pli-tv-bi-vb-ss12:2.3.2_0": "asamanubhāsantīnaṁ,",
  "pli-tv-bi-vb-ss12:2.3.3_0": "paṭinissajjantīnaṁ,",
  "pli-tv-bi-vb-ss12:2.3.4_0": "ummattikānaṁ,",
  "pli-tv-bi-vb-ss12:2.3.5_0": "ādikammikānanti.",
  "pli-tv-bi-vb-ss12:2.3.6_0": "Navamasaṅghādisesasikkhāpadaṁ niṭṭhitaṁ."
}