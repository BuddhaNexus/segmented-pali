{
  "anya-e0813n3:0_0": "3. Samāsakaṇḍa",
  "anya-e0813n3:1_0": "Samāsalakkhaṇādi",
  "anya-e0813n3:2_0": "202.",
  "anya-e0813n3:2_1": "Nāmānaṁ samāso yuttatthotyadhikāro.",
  "anya-e0813n3:2_2": "Samāsoti bhinnatthānaṁ padāna mekatthatā.",
  "anya-e0813n3:2_3": "Yuttatthoti aññamaññasambandhattho.",
  "anya-e0813n3:3_0": "Vibhāsātyadhikātabbaṁ vākyatthaṁ.",
  "anya-e0813n3:4_0": "Kammadhārayasamāsa",
  "anya-e0813n3:5_0": "203. “Mahanto ca so vīro cā”ti vākye –",
  "anya-e0813n3:6_0": "Dvipade tulyādhikaraṇe kammadhārayo.",
  "anya-e0813n3:7_0": "Bhinnappavattinimittā saddā ekasmiṁ vatthuni pavattā tulyādhikaraṇā, visesanavisesassabhūtā samānādhikaraṇā dve padā yadā samasyante, tadā so samāso kammadhārayo",
  "anya-e0813n3:8_0": "Nāma, idha vā samāsasuttāni saññādvārena samāsavidhāyakāni.",
  "anya-e0813n3:9_0": "Aggahitavisesanā buddhi visessamhi na uppajjatīti visesanaṁ pubbaṁ hoti, samāseneva tulyādhikaraṇattassa vuttattā tappakāsanatthaṁ payuttā samāsato atirittā ca so iccete “vuttaṭṭhānamappayogo”ti ñāyā nappayujjante.",
  "anya-e0813n3:9_1": "Evamaññatra.",
  "anya-e0813n3:10_0": "Tesaṁ vibhattiyo lopā ca.",
  "anya-e0813n3:11_0": "Tesaṁ yuttatthānaṁ samāsānaṁ pubbuttarapadānaṁ vibhattī lupyante, cakārena kvaci na.",
  "anya-e0813n3:12_0": "Tato mahanta vīra iti ca rūpappasaṅge –",
  "anya-e0813n3:13_0": "Pakati cassa sarantassa.",
  "anya-e0813n3:14_0": "Vibhattīsu luttāsu sarantassa pubbabhūtassa, parabhūtassa ca assa samāsapadassa pakati hotītīha luttākārā punānīyante.",
  "anya-e0813n3:15_0": "Tato mahanta vīraiti ṭhite –",
  "anya-e0813n3:16_0": "“Mahataṁ mahā tulyādhikaraṇe pade”ti mahantassa mahā.",
  "anya-e0813n3:17_0": "Taddhita samāsa kitakā nāmaṁvātavetunādīsu ca.",
  "anya-e0813n3:18_0": "Taddhitādayo nāmaṁ iva daṭṭhabbā taveppabhutipaccaye vajjetvā.",
  "anya-e0813n3:19_0": "Tato vatticchāya syādi. Mahāvīro, mahāvīrāiccādi.",
  "anya-e0813n3:20_0": "204. Kammadhārayo dvando ca, tappuriso ca lābhino.",
  "anya-e0813n3:21_0": "Tayo parapade liṅgaṁ, bahubbīhi padantare.",
  "anya-e0813n3:22_0": "205.",
  "anya-e0813n3:22_1": "Rattā ca sā paṭī cāti rattapaṭī, mahantī ca sā saddhā cāti mahāsaddhā.",
  "anya-e0813n3:22_2": "Ettha “kammadhārayasaññe ce”ti pubbapade pumeva kate āīpaccayānaṁ nivutti.",
  "anya-e0813n3:23_0": "206.",
  "anya-e0813n3:23_1": "Nīlañca taṁ uppalañcāti nīluppalaṁ, satthīva satthi, satthi ca sā sāmā cāti satthisāmā.",
  "anya-e0813n3:23_2": "Mukhameva cando mukhacando.",
  "anya-e0813n3:24_0": "Visesanavisessānaṁ yathecchattā kvaci visesanaṁ paraṁ hoti, khattiyabhūtoiccādi, icchā ca yathātanti.",
  "anya-e0813n3:25_0": "Ubhe tappurisa samāsa",
  "anya-e0813n3:26_0": "207. Nasaddā si, tassa lopo. Na suro asuro.",
  "anya-e0813n3:27_0": "Ettha kammadhāraye kate –",
  "anya-e0813n3:27_1": "“ubhe tappurisā”ti tappurisasaññā.",
  "anya-e0813n3:27_2": "“Attannassa tappurise”ti nassa a.",
  "anya-e0813n3:27_3": "Na asso anasso.",
  "anya-e0813n3:27_4": "Ettha “sare ana”ti nassa ana.",
  "anya-e0813n3:28_0": "208.",
  "anya-e0813n3:28_1": "“Nāmānaṁ samāso”ti sutte dvidhākate ayuttatthānampi kvaci samāso.",
  "anya-e0813n3:28_2": "Na puna geyyā apunageyyā gāthetyādi.",
  "anya-e0813n3:28_3": "Ettha geyyena sambandho na-saddo ayuttatthenāpi punena yogavibhāgabalā samasyate.",
  "anya-e0813n3:29_0": "Digusamāsa",
  "anya-e0813n3:30_0": "209. Tayo lokā samāhaṭā tilokaṁ.",
  "anya-e0813n3:31_0": "Ettha “saṅkhyāpubbo digū”ti kammadhārayassa digusaññā. ‘Digussekattaṁ”ti ekattaṁ, napuṁsakattañca.",
  "anya-e0813n3:32_0": "Suddhatappurisasamāsa",
  "anya-e0813n3:33_0": "210. Tappurisā tveva.",
  "anya-e0813n3:34_0": "Amādayo parapadehi.",
  "anya-e0813n3:35_0": "Dutiyantādayo parapadehi nāmehi yadā samasyante, tadā so samāso tappuriso nāma.",
  "anya-e0813n3:36_0": "Gāmaṁ gato gāmagato.",
  "anya-e0813n3:37_0": "“Passa vāsiṭṭha gāmaṁ, gato tisso sāvatthiṁ”tya trāyuttatthatāya na samāso. Tathā ññatra ñeyyaṁ.",
  "anya-e0813n3:38_0": "211. Raññā hato rājahato.",
  "anya-e0813n3:39_0": "Kiccantehi bhīyo adhikatthavacane.",
  "anya-e0813n3:40_0": "Tabba, anīya, ṇya, teyya, riccappaccayā kiccā.",
  "anya-e0813n3:40_1": "Thutinindatthamajjhāropitatthaṁ vacanaṁ adhikatthavacanaṁ.",
  "anya-e0813n3:40_2": "Soṇaleyyo kūpoiccādi.",
  "anya-e0813n3:40_3": "Soṇehi yathā liyhate, tathā puṇṇattā thuti.",
  "anya-e0813n3:40_4": "Tehi ucchiṭṭhattā nindā ca.",
  "anya-e0813n3:41_0": "Dadhinā upasittaṁ bhojanaṁ dadhibhojanaṁ, samāsapadeneva upasittakriyāya kathanā natthetthāyuttatthatā.",
  "anya-e0813n3:41_1": "Upasittasaddāppayogo pubbeva.",
  "anya-e0813n3:42_0": "212. Karaṇe tu-asinā kalaho asikalaho.",
  "anya-e0813n3:43_0": "213. Buddhassa deyyaṁ buddhaddeyyaṁ, parassapadaṁ, ettha vibhatyalopo. Evaṁ attanopadamiccādi.",
  "anya-e0813n3:44_0": "214. Corasmā bhayaṁ corabhayaṁ. Evaṁ baddhanamuttoccādi.",
  "anya-e0813n3:45_0": "215. Rañño putto rājaputto.",
  "anya-e0813n3:46_0": "“Brāhmaṇassa kaṇhā dantā” iccatra dantāpekkhā chaṭṭhīti kaṇhena sambandhābhāvā na samāso.",
  "anya-e0813n3:46_1": "Yadā tu kaṇhā ca te dantā ceti kammadhārayo, tadā chaṭṭhī kaṇhadantāpekkhāti brāhmaṇakaṇhadantāti samāso hoteva.",
  "anya-e0813n3:47_0": "216.",
  "anya-e0813n3:47_1": "“Rañño māgadhassa dhana” ntyatra raññoti chaṭṭhī dhana mapekkhate, na māgadhaṁ.",
  "anya-e0813n3:47_2": "Rājā eva māgadhasaddena vuccateti bhedābhāvā sambandhābhāvoti tulyādhikaraṇena māgadhena saha rājā na samasyate.",
  "anya-e0813n3:47_3": "Dviṭṭho hi sambandho.",
  "anya-e0813n3:48_0": "Rañño asso puriso ce” tya tra rañño asso, rañño puriso ti ca paccekaṁ sambandhato sāpekkhatā atthīti na samāso.",
  "anya-e0813n3:48_1": "“Asso ca puriso cā”ti dvande kate tu rājassapurisāti hoteva, aññānapekkhattā.",
  "anya-e0813n3:49_0": "“Rañño garuputto” iccatra rājāpekkhinopi garuno",
  "anya-e0813n3:50_0": "Puttena saha samāso, gamakattā.",
  "anya-e0813n3:50_1": "Gamakattampi samāsassa nibandhanaṁ.",
  "anya-e0813n3:50_2": "Tattha garuno puttoti viggaho, evamaññatra.",
  "anya-e0813n3:51_0": "217. Rūpe saññā rūpasaññā.",
  "anya-e0813n3:52_0": "Kvaci nindāyaṁ - kūpe maṇḍūko viya kūpamaṇḍūko. Evaṁ nagarakāko iccādi. Atropamāya nindā gamyate.",
  "anya-e0813n3:53_0": "Antevāsiko tyādo vibhattyalopo.",
  "anya-e0813n3:54_0": "Bahubbīhisamāsa",
  "anya-e0813n3:55_0": "218.Aññapadatthesu bahubbīhi.",
  "anya-e0813n3:56_0": "Appaṭhamantāna maññesaṁ padānaṁ atthesu dve vā bahūni vā nāmāni yadā samasyante, tadā so samāso bahubbīhi nāma.",
  "anya-e0813n3:57_0": "Āgatā samaṇā yaṁ sā āgatasamaṇo, vihāro.",
  "anya-e0813n3:58_0": "219.",
  "anya-e0813n3:58_1": "Jitāni indriyāni yena so jitindriyo, bhagavā.",
  "anya-e0813n3:58_2": "Āhito aggi yena so āhitaggi.",
  "anya-e0813n3:58_3": "Agyāhito vātyādo yathecchaṁ visesanassa paratā.",
  "anya-e0813n3:59_0": "220. Karaṇe tu-chinno rukkho yena so chinnarukkho, pharasu.",
  "anya-e0813n3:60_0": "221. Dinno suṅko yassa so dinnasuṅko, rājā.",
  "anya-e0813n3:61_0": "222. Niggatā janā yasmā so niggatajano, gāmo.",
  "anya-e0813n3:62_0": "223.",
  "anya-e0813n3:62_1": "Dasa balāni yassa so dasabalo, bhagavā.",
  "anya-e0813n3:62_2": "Natthi samo yassa so asamo.",
  "anya-e0813n3:62_3": "Ettha “attannassā”ti yogavibhāgena nassa a.",
  "anya-e0813n3:63_0": "Pahūtā jivhā yassa so pahūtajivho, mahantī paññā yassa so mahāpañño.",
  "anya-e0813n3:63_1": "Dvīsu “itthiyambhāsitapumitthīpumāva ce”ti pumbhāvātidesā pubbuttarapadesu āīppaccayānamabhāvo.",
  "anya-e0813n3:64_0": "224.",
  "anya-e0813n3:64_1": "“Kvaci samāsantagatānamakāranto”ti antassa attaṁ.",
  "anya-e0813n3:64_2": "Kāraggahaṇena ā i ca.",
  "anya-e0813n3:64_3": "Itthiyamivaṇṇantā, tvantehi ca kappaccayopi.",
  "anya-e0813n3:64_4": "Yathā - visālaṁ akkhi yassa so visālakkho, paccakkhadhammā, silopo.",
  "anya-e0813n3:64_5": "Sobhano gandho yassa so sugandhi.",
  "anya-e0813n3:64_6": "Bahukantiko, bahunadiko, samuddo.",
  "anya-e0813n3:64_7": "Ettha yadādinā rasso.",
  "anya-e0813n3:64_8": "Bahukattuko.",
  "anya-e0813n3:64_9": "Mattā bahavo mātaṅgā yasmiṁ taṁ mattabahumātaṅgaṁ, vanaṁ.",
  "anya-e0813n3:65_0": "Tulyādhikaraṇo.",
  "anya-e0813n3:66_0": "225.",
  "anya-e0813n3:66_1": "Suvaṇṇassa viya vaṇṇo yassa so suvaṇṇavaṇṇo.",
  "anya-e0813n3:66_2": "Vajiraṁ pāṇimhi yassa so vajirapāṇi.",
  "anya-e0813n3:66_3": "Urasi lomāni yassa so urasilomo.",
  "anya-e0813n3:66_4": "Ettha vibhatyalopo.",
  "anya-e0813n3:67_0": "“Atthesū”ti bahuttaggahaṇena kvaci paṭhamantānampi.",
  "anya-e0813n3:67_1": "Saha hetunā yo vattate so sahetuko, “yadā” dinā sahassa so.",
  "anya-e0813n3:68_0": "226.",
  "anya-e0813n3:68_1": "Satta vā aṭṭha vā sattaṭṭha, māsā, etthaññapadattho vā saddassattho.",
  "anya-e0813n3:68_2": "Dakkhiṇassā ca pubbassā ca disāya yaṁ antarālaṁ, sā dakkhiṇapubbā, disā.",
  "anya-e0813n3:69_0": "Bhinnādhikaraṇo.",
  "anya-e0813n3:70_0": "Appaṭhamantānanti kiṁ, desito buddhena yo dhammo.",
  "anya-e0813n3:71_0": "Dvandasamāsa",
  "anya-e0813n3:72_0": "227.Nāmānaṁ samuccayo dvando.",
  "anya-e0813n3:73_0": "Samuccayo, ti piṇḍīkaraṇaṁ ekavibhattikānaṁ nāmānaṁ yo samuccayo, so dvando nāma, idaṁ suttaṁ bahuvacanavisayaṁ.",
  "anya-e0813n3:74_0": "Cando ca sūriyo ca candasūriyā. Tiṭṭhanti tyādi-",
  "anya-e0813n3:75_0": "Kriyāsambandhasāmaññato atthetthāpekatthatā, evaṁ naranāriyo, akkharapadāni.",
  "anya-e0813n3:76_0": "228.Tathā dvande pāṇi turiya yogga senaṅga khuddajantuka vividha viruddha visabhāgatthādīnañca.",
  "anya-e0813n3:77_0": "Vividhenākārena viruddhā vividhaviruddhā, sabhāgā sadisā, vividhā ca te sabhāgā ceti visabhāgā.",
  "anya-e0813n3:77_1": "Yathā digusamāse, tathā dvande pāṇyaṅgatthādīnaṁ ekattaṁ, napuṁsakattañca hoti.",
  "anya-e0813n3:78_0": "Cakkhusotaṁ, gītavāditaṁ, yuganaṅgalaṁ, hatthassaṁ, asicammaṁ, ḍaṁsamakasaṁ, kokālūkaṁ.",
  "anya-e0813n3:79_0": "Nāmarūpaṁ, nāmaṁ namanalakkhaṇaṁ, rūpaṁ ruppanalakkhaṇaṁ.",
  "anya-e0813n3:79_1": "Evamete dhammā lakkhaṇato vividhā, paramatthato sabhāgā ca.",
  "anya-e0813n3:80_0": "Ādisaddenāññatthāpi.",
  "anya-e0813n3:80_1": "Yathā - bhinnaliṅgānaṁ - itthipumaṁ.",
  "anya-e0813n3:80_2": "Yadādinā rasso, dāsidāsaṁ, pattacīvaraṁ.",
  "anya-e0813n3:80_3": "Gaṅgāsoṇaṁ.",
  "anya-e0813n3:81_0": "Saṅkhyāparimāṇānaṁ - tikacatukkaṁ.",
  "anya-e0813n3:82_0": "Sippīnaṁ - veṇarathakāraṁ.",
  "anya-e0813n3:83_0": "Luddakānaṁ - sākuntika māgavikaṁ.",
  "anya-e0813n3:84_0": "Appāṇijātīnaṁ - ārasatthi.",
  "anya-e0813n3:85_0": "Ekajjhāyanabrāhmaṇānaṁ - kaṭhakālāpaṁ iccādi.",
  "anya-e0813n3:86_0": "229.Vibhāsā rukkha tiṇa pasu dhana dhañña janapadādīnañca.",
  "anya-e0813n3:87_0": "Dvande rukkhādīnaṁ ekattaṁ napuṁsakattañca vā hoti.",
  "anya-e0813n3:88_0": "Dhavakhadiraṁ, dhavakhadirā, muñjapabbajaṁ, muñjapabbajā, ajeḷakaṁ, ajeḷakā, hiraññasuvaṇṇaṁ, hiraññasuvaṇṇāni, sāliyavaṁ, sāliyavā.",
  "anya-e0813n3:89_0": "Kāsikosalaṁ kāsikosalā.",
  "anya-e0813n3:90_0": "Ādisaddena aññesupi vā. Yathā – niccavirodhīnamaddabbānaṁ - kusalākusalaṁ, kusalākusalāni.",
  "anya-e0813n3:91_0": "Sakuṇīnaṁ - bakabalākaṁ, bakabalākā.",
  "anya-e0813n3:92_0": "Byañjanānaṁ - dadhighataṁ, dadhighatāni.",
  "anya-e0813n3:93_0": "Disānaṁ - pubbāparaṁ, pubbāparā iccādi.",
  "anya-e0813n3:94_0": "Abyayībhāvasamāsa",
  "anya-e0813n3:95_0": "230.",
  "anya-e0813n3:95_1": "Adhisaddā smiṁ, tassa lopo.",
  "anya-e0813n3:95_2": "Adhisaddena tulyādhikaraṇattā itthisaddāpismiṁ.",
  "anya-e0813n3:95_3": "Niccasamāsattā ādhārabhūtāyamitthiyanti padantarena viggaho.",
  "anya-e0813n3:95_4": "Adhi itthiyanti ṭhite –",
  "anya-e0813n3:96_0": "Upasagganipātapubbako abyayībhāvo.",
  "anya-e0813n3:97_0": "Upasaggādipubbako saddo vibhatyatthādīsu samāso hoti, abyayībhāvasañño ca.",
  "anya-e0813n3:98_0": "“So napuṁsakaliṅgo”ti abyayībhāvo napuṁsakaliṅgo, yadādinā ekavacano ca.",
  "anya-e0813n3:99_0": "“Saro rasso napuṁsake”ti rasso.",
  "anya-e0813n3:100_0": "Aññasmā lopo ca.",
  "anya-e0813n3:101_0": "Anakārantā abyayībhāvā parā sabbā vibhattī lujjare. Adhitthi, vibhattīnamattho ādhārādi.",
  "anya-e0813n3:102_0": "Idhādhisaddo ādhārevattate, adhitthiiccetaṁ padaṁ itthiya miccetamatthaṁ vadati.",
  "anya-e0813n3:103_0": "Samīpaṁ nagarassa upanagaraṁ. “Aṁvibhattīnamakārantabyayībhāvā”ti vibhattīnaṁ kvaci aṁ.",
  "anya-e0813n3:104_0": "Kvacīti kiṁ. Upanagare.",
  "anya-e0813n3:105_0": "Abhāvo makkhikānaṁ nimmakkhikaṁ rasso. Anupubbo therānaṁ anutheraṁ, anatikkamma sattiṁ yathāsatti.",
  "anya-e0813n3:106_0": "Ye ye buḍḍhā yathābuḍḍhaṁ, vicchāyaṁ.",
  "anya-e0813n3:107_0": "Yattako paricchedo jīvassa yāvajīvaṁ, avadhāraṇe.",
  "anya-e0813n3:108_0": "Ā pabbatā khettaṁ āpabbataṁ khettaṁ, mariyādāyaṁ, vajjamānā sīmā mariyādā, pabbataṁ vinātyattho.",
  "anya-e0813n3:109_0": "Ā jalantā sītaṁ ājalantaṁ sītaṁ, abhividhimhi, gayhamānā sīmā abhividhi, jalantena sahetyattho.",
  "anya-e0813n3:110_0": "Āsaddayoge “dhātunāmā”dinā apādānavidhāneneva vākyampi siddhaṁ. Tathāññatra.",
  "anya-e0813n3:111_0": "231.",
  "anya-e0813n3:111_1": "“Uttamo vīro pavīro” iccādo pana pubbapadatthappadhānattābhāvābyayībhāvābhāvo kammadhārayoeva.",
  "anya-e0813n3:111_2": "Evaṁ visiṭṭho dhammo abhidhammo.",
  "anya-e0813n3:111_3": "Kucchitaṁ annaṁ kadannaṁ.",
  "anya-e0813n3:111_4": "Etttha “kada kussā”ti sare kussa kadādeso.",
  "anya-e0813n3:112_0": "Appakaṁ lavaṇaṁ kālavaṇaṁ, ettha “kāppatthesu cā”ti kussa kā, bahuvacanenāññatrāpi kvaci.",
  "anya-e0813n3:112_1": "Kucchito puriso kāpuriso, kupuriso vā, evamasurādi.",
  "anya-e0813n3:113_0": "Pubbaparūbhayamaññapadattha - ppadhānābyayībhāva samāso;",
  "anya-e0813n3:114_0": "Kammadhārayaka tappurisā dve, dvendo ca bahubbīhi ca ñeyyā.",
  "anya-e0813n3:115_0": "Samāso."
}