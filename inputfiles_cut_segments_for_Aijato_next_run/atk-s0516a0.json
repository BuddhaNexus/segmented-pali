{
  "atk-s0516a0:0_0": "Namo tassa bhagavato arahato sammāsambuddhassa",
  "atk-s0516a0:1_0": "Khuddakanikāye",
  "atk-s0516a0:2_0": "Cūḷaniddesa-aṭṭhakathā",
  "atk-s0516a0:3_0": "Pārāyanavagganiddeso",
  "atk-s0516a0:4_0": "1. Ajitamāṇavasuttaniddesavaṇṇanā",
  "atk-s0516a0:5_0": "Pārāyanavaggassa paṭhame ajitasuttaniddese –",
  "atk-s0516a0:6_0": "1.",
  "atk-s0516a0:7_0": "“Kenassu nivuto loko, (iccāyasmā ajito,)",
  "atk-s0516a0:8_0": "Kenassu nappakāsati;",
  "atk-s0516a0:9_0": "Kissābhilepanaṁ brūsi, kiṁsu tassa mahabbhaya”nti. –",
  "atk-s0516a0:10_0": "Ajitamāṇavassa pucchite paṭhamapañhe ca uparūparipañhe ca niddesesu ca vuttañca uttānañca vajjetvā visesameva vakkhāma.",
  "atk-s0516a0:10_1": "Tattha nivutoti paṭicchādito.",
  "atk-s0516a0:10_2": "Kissābhilepanaṁ brūsīti kiṁ assa lokassa abhilepanaṁ vadesi?",
  "atk-s0516a0:11_0": "Āvutoti āvarito.",
  "atk-s0516a0:11_1": "Nivutoti paṭicchādito.",
  "atk-s0516a0:11_2": "Ovutoti heṭṭhā paṭicchādito.",
  "atk-s0516a0:11_3": "Pihitoti uparibhāgena chādito.",
  "atk-s0516a0:11_4": "Paṭicchannoti avivaṭo.",
  "atk-s0516a0:11_5": "Paṭikujjitoti adhomukhaṁ chādito.",
  "atk-s0516a0:12_0": "Nappakāsatīti nappakāso hoti.",
  "atk-s0516a0:12_1": "Nappabhāsatīti ñāṇappabhāsaṁ na karoti.",
  "atk-s0516a0:12_2": "Na tapatīti ñāṇatapaṁ na karoti.",
  "atk-s0516a0:12_3": "Na virocatīti ñāṇavirocanaṁ na karoti.",
  "atk-s0516a0:12_4": "Na ñāyatīti na jānīyati.",
  "atk-s0516a0:12_5": "Na paññāyatīti nappaññāyate.",
  "atk-s0516a0:13_0": "Kenalittoti kena limpito.",
  "atk-s0516a0:13_1": "Saṁlitto upalittoti upasaggena padaṁ vaḍḍhitaṁ.",
  "atk-s0516a0:13_2": "Ācikkhasi niddesavasena.",
  "atk-s0516a0:13_3": "Desesi paṭiniddesavasena.",
  "atk-s0516a0:13_4": "Paññapesi tena tena pakārena.",
  "atk-s0516a0:13_5": "Atthaṁ bodhento paṭṭhapesi.",
  "atk-s0516a0:13_6": "Tassatthassa kāraṇaṁ dassento vivarasi.",
  "atk-s0516a0:13_7": "Byañjanabhāvaṁ dassento vibhajasi.",
  "atk-s0516a0:13_8": "Nikujjitabhāvaṁ gambhīrabhāvañca haritvā sotūnaṁ ñāṇassa patiṭṭhaṁ janayanto uttānīkarosi.",
  "atk-s0516a0:13_9": "Sabbehipi imehi ākārehi sotūnaṁ aññāṇandhakāraṁ vidhamento pakāsesīti evaṁ attho daṭṭhabbo.",
  "atk-s0516a0:14_0": "2.Vevicchā pamādā nappakāsatīti macchariyahetu ca pamādahetu ca nappakāsati.",
  "atk-s0516a0:14_1": "Macchariyaṁ hissa dānādīhi guṇehi pakāsituṁ na deti, pamādo sīlādīhi.",
  "atk-s0516a0:14_2": "Jappābhilepananti taṇhā assa lokassa makkaṭalepo viya makkaṭassa abhilepanaṁ.",
  "atk-s0516a0:14_3": "Dukkhanti jātiādikaṁ dukkhaṁ.",
  "atk-s0516a0:15_0": "Yesaṁ dhammānanti yesaṁ rūpādidhammānaṁ.",
  "atk-s0516a0:15_1": "Ādito samudāgamanaṁ paññāyatīti paṭhamato uppādo paññāyati.",
  "atk-s0516a0:15_2": "Atthaṅgamato nirodho paññāyatīti bhaṅgato nirujjhanaṁ paññāyati.",
  "atk-s0516a0:15_3": "Kammasannissito vipākoti kusalākusalavipāko kammaṁ amuñcitvā pavattanato kammasannissito vipākoti vuccati.",
  "atk-s0516a0:15_4": "Vipākasannissitaṁ kammanti kusalākusalaṁ kammaṁ vipākassa okāsaṁ katvā ṭhitattā vipākasannissitaṁ kammanti vuccati.",
  "atk-s0516a0:15_5": "Nāmasannissitaṁ rūpanti pañcavokāre rūpaṁ nāmaṁ amuñcitvā pavattanato nāmasannissitaṁ rūpanti vuccati.",
  "atk-s0516a0:15_6": "Rūpasannissitaṁ nāmanti pañcavokāre nāmaṁ rūpaṁ amuñcitvā pavattanato rūpasannissitaṁ nāmanti vuccati.",
  "atk-s0516a0:16_0": "3.Savanti sabbadhi sotāti sabbesu rūpādiāyatanesu taṇhādikā sotā sandanti.",
  "atk-s0516a0:16_1": "Kiṁ nivāraṇanti tesaṁ kiṁ āvaraṇaṁ kā rakkhā.",
  "atk-s0516a0:16_2": "Saṁvaraṁ brūhīti taṁ tesaṁ nivāraṇasaṅkhātaṁ saṁvaraṁ brūhi.",
  "atk-s0516a0:16_3": "Etena sāvasesappahānaṁ pucchati.",
  "atk-s0516a0:16_4": "Kena sotā pidhīyareti kena dhammena ete sotā pidhīyanti pacchijjanti.",
  "atk-s0516a0:16_5": "Etena anavasesappahānaṁ pucchati.",
  "atk-s0516a0:17_0": "Savantīti uppajjanti.",
  "atk-s0516a0:17_1": "Āsavantīti adhogāmino hutvā savanti.",
  "atk-s0516a0:17_2": "Sandantīti nirantaragāmino hutvā sandamānā pavattanti.",
  "atk-s0516a0:17_3": "Pavattantīti punappunaṁ vattanti.",
  "atk-s0516a0:18_0": "4.Satitesaṁ nivāraṇanti vipassanāyuttā kusalākusaladhammānaṁ gatiyo samanvesamānā sati tesaṁ sotānaṁ nivāraṇaṁ.",
  "atk-s0516a0:18_1": "Sotānaṁ saṁvaraṁ brūmīti tamevāhaṁ satiṁ sotānaṁ saṁvaraṁ brūmīti adhippāyo.",
  "atk-s0516a0:18_2": "Paññāyete pidhīyareti rūpādīsu pana aniccatādipaṭivedhasādhikāya maggapaññāya ete sotā sabbaso pidhīyanti.",
  "atk-s0516a0:19_0": "Pacchijjantīti ucchijjanti.",
  "atk-s0516a0:19_1": "Samudayañcāti paccayañca.",
  "atk-s0516a0:19_2": "Atthaṅgamañcāti uppannānaṁ abhāvagamanañca, anuppannānaṁ anuppādaṁ vā.",
  "atk-s0516a0:19_3": "Assādañcāti ānisaṁsañca.",
  "atk-s0516a0:19_4": "Ādīnavañcāti dosañca.",
  "atk-s0516a0:19_5": "Nissaraṇañcāti nikkhamanañca.",
  "atk-s0516a0:20_0": "5.Paññā cevāti pañhāgāthāya yā cāyaṁ tayā vuttā paññā, yā ca sati, yañca tadavasesaṁ nāmarūpaṁ, etaṁ sabbampi kattha nirujjhati.",
  "atk-s0516a0:20_1": "Etaṁ me pañhaṁ puṭṭho pabrūhīti evaṁ saṅkhepattho veditabbo.",
  "atk-s0516a0:21_0": "Katthetaṁ uparujjhatīti etaṁ nāmarūpaṁ kattha na bhavati.",
  "atk-s0516a0:21_1": "Vūpasammatīti nibbāti.",
  "atk-s0516a0:21_2": "Atthaṁ gacchatīti abhāvaṁ gacchati.",
  "atk-s0516a0:21_3": "Paṭippassambhatīti sannisīdati.",
  "atk-s0516a0:22_0": "6.",
  "atk-s0516a0:22_1": "Vissajjanagāthāya panassa yasmā paññāsatiyo nāmeneva saṅgahaṁ gacchanti, tasmā tā visuṁ na vuttā.",
  "atk-s0516a0:22_2": "Ayamettha saṅkhepattho –",
  "atk-s0516a0:22_3": "yaṁ maṁ tvaṁ, ajita, etaṁ pañhaṁ apucchi –",
  "atk-s0516a0:22_4": "“katthetaṁ uparujjhatī”ti, tadetaṁ yattha nāmañca rūpañca asesaṁ uparujjhati, taṁ te vadāmi.",
  "atk-s0516a0:22_5": "Tassa tassa hi viññāṇassa nirodhena saheva apubbaṁ acarimaṁ etthetaṁ uparujjhati, ettheva viññāṇanirodhena nirujjhati etaṁ, viññāṇanirodhā tassa tassa nirodho hoti, taṁ nātivattatīti vuttaṁ hoti.",
  "atk-s0516a0:23_0": "Sotāpattimaggañāṇena abhisaṅkhāraviññāṇassa nirodhenāti sotāpattimaggasampayuttapaññāya kusalākusalacetanāsampayuttacittassa abhabbuppattikavasena nirujjhanena.",
  "atk-s0516a0:23_1": "Tattha duvidho nirodho anupādinnakanirodho upādinnakanirodhoti.",
  "atk-s0516a0:23_2": "Sotāpattimaggena hi cattāri diṭṭhisampayuttāni vicikicchāsahagatanti pañca cittāni nirujjhanti, tāni rūpaṁ samuṭṭhāpenti.",
  "atk-s0516a0:23_3": "Taṁ anupādinnakarūpakkhandho, tāni cittāni viññāṇakkhandho, taṁsampayuttā vedanā saññā saṅkhārā tayo arūpakkhandhā.",
  "atk-s0516a0:23_4": "Tattha sace sotāpannassa sotāpattimaggo abhāvito abhavissā, tāni pañca cittāni chasu ārammaṇesu pariyuṭṭhānaṁ pāpuṇeyyuṁ.",
  "atk-s0516a0:23_5": "Sotāpattimaggo pana nesaṁ pariyuṭṭhānuppattiṁ vārayamāno setusamugghātaṁ abhabbuppattikabhāvaṁ kurumāno anupādinnakaṁ nirodheti nāma.",
  "atk-s0516a0:23_6": "Sakadāgāmimaggena cattāri diṭṭhivippayuttāni dve domanassasahagatānīti oḷārikakāmarāgabyāpādavasena cha cittāni nirujjhanti.",
  "atk-s0516a0:23_7": "Anāgāmimaggena aṇusahagatakāmarāgabyāpādavasena tāni eva cha cittāni nirujjhanti.",
  "atk-s0516a0:23_8": "Arahattamaggena cattāri diṭṭhivippayuttāni uddhaccasahagatañcāti pañca akusalacittāni nirujjhanti.",
  "atk-s0516a0:23_9": "Tattha sace tesaṁ ariyānaṁ te maggā abhāvitā assu, tāni cittāni chasu ārammaṇesu pariyuṭṭhānaṁ pāpuṇeyyuṁ.",
  "atk-s0516a0:23_10": "Te pana tesaṁ maggā pariyuṭṭhānuppattiṁ vārayamānā setusamugghātaṁ abhabbuppattikabhāvaṁ kurumānā anupādinnakaṁ nirodhenti nāma.",
  "atk-s0516a0:23_11": "Evaṁ anupādinnakanirodho veditabbo.",
  "atk-s0516a0:24_0": "Sace pana sotāpannassa sotāpattimaggo abhāvito abhavissā, ṭhapetvā satta bhave anamatagge saṁsāravaṭṭe upādinnakakkhandhappavattaṁ pavatteyya. Kasmā?",
  "atk-s0516a0:24_1": "Tassa pavattiyā hetūnaṁ atthitāya.",
  "atk-s0516a0:24_2": "Tīṇi saṁyojanāni diṭṭhānusayo vicikicchānusayoti ime pana pañca kilese so maggo uppajjamānova samugghāteti.",
  "atk-s0516a0:24_3": "Idāni kuto sotāpannassa satta bhave ṭhapetvā anamatagge saṁsāravaṭṭe upādinnakappavattaṁ pavattissati.",
  "atk-s0516a0:24_4": "Evaṁ sotāpattimaggo upādinnakappavattaṁ appavattaṁ kurumāno upādinnakaṁ nirodheti nāma.",
  "atk-s0516a0:25_0": "Sace sakadāgāmissa sakadāgāmimaggo abhāvito abhavissā, ṭhapetvā dve bhave pañcasu bhavesu upādinnakappavattaṁ pavatteyya. Kasmā?",
  "atk-s0516a0:25_1": "Tassa pavattiyā hetūnaṁ atthitāya.",
  "atk-s0516a0:25_2": "Oḷārikāni kāmarāgapaṭighasaṁyojanāni oḷāriko kāmarāgānusayo paṭighānusayoti ime pana cattāro kilese so maggo uppajjamānova samugghāteti.",
  "atk-s0516a0:25_3": "Idāni kuto sakadāgāmissa dve bhave ṭhapetvā pañcasu bhavesu upādinnakappavattaṁ pavattissati.",
  "atk-s0516a0:25_4": "Evaṁ sakadāgāmimaggo upādinnakappavattaṁ appavattaṁ kurumāno upādinnakaṁ nirodheti nāma.",
  "atk-s0516a0:26_0": "Sace anāgāmissa anāgāmimaggo abhāvito abhavissā, ṭhapetvā ekaṁ bhavaṁ dutiyabhave upādinnakappavattaṁ pavatteyya. Kasmā?",
  "atk-s0516a0:26_1": "Tassa pavattiyā hetūnaṁ atthitāya.",
  "atk-s0516a0:26_2": "Aṇusahagatāni kāmarāgapaṭighasaññojanāni aṇusahagato kāmarāgānusayo paṭighānusayoti ime pana cattāro kilese so maggo uppajjamānova samugghāteti.",
  "atk-s0516a0:26_3": "Idāni kuto anāgāmissa ekaṁ bhavaṁ ṭhapetvā dutiyabhave upādinnakappavattaṁ pavattissati.",
  "atk-s0516a0:26_4": "Evaṁ anāgāmimaggo upādinnakappavattaṁ appavattaṁ kurumāno upādinnakaṁ nirodheti nāma.",
  "atk-s0516a0:27_0": "Sace arahato arahattamaggo abhāvito abhavissā, rūpārūpabhavesu upādinnakappavattaṁ pavatteyya. Kasmā?",
  "atk-s0516a0:27_1": "Tassa pavattiyā hetūnaṁ atthitāya.",
  "atk-s0516a0:27_2": "Rūparāgo arūparāgo māno uddhaccaṁ avijjā mānānusayo bhavarāgānusayo avijjānusayoti ime pana aṭṭha kilese so maggo uppajjamānova samugghāteti.",
  "atk-s0516a0:27_3": "Idāni kuto khīṇāsavassa punabbhave upādinnakappavattaṁ pavattissati?",
  "atk-s0516a0:27_4": "Evaṁ arahattamaggo upādinnakappavattaṁ appavattaṁ kurumāno upādinnakaṁ nirodheti nāma.",
  "atk-s0516a0:28_0": "Sotāpattimaggo cettha apāyabhavaṁ nirodheti.",
  "atk-s0516a0:28_1": "Sakadāgāmimaggo sugatikāmabhavekadesaṁ.",
  "atk-s0516a0:28_2": "Anāgāmimaggo kāmabhavaṁ.",
  "atk-s0516a0:28_3": "Arahattamaggo rūpārūpabhavaṁ, sabbabhavepi nirodheti evāti vadanti.",
  "atk-s0516a0:28_4": "Evaṁ upādinnakanirodho veditabbo.",
  "atk-s0516a0:29_0": "Tattha “abhisaṅkhāraviññāṇassa nirodhenā”ti etena anupādinnakanirodhaṁ dasseti.",
  "atk-s0516a0:29_1": "“Ye uppajjeyyuṁ nāmañca rūpañca, etthete nirujjhantī”ti iminā pana upādinnakanirodhaṁ dasseti.",
  "atk-s0516a0:30_0": "Tattha satta bhave ṭhapetvāti kāmabhavato kāmabhavaṁ saṁsarantassa satta bhave vajjetvā.",
  "atk-s0516a0:30_1": "Anamatagge saṁsāreti –",
  "atk-s0516a0:31_0": "“Khandhānañca paṭipāṭi, dhātuāyatanāna ca;",
  "atk-s0516a0:32_0": "Abbocchinnaṁ vattamānā, ‘saṁsāro’ti pavuccatī”ti. –",
  "atk-s0516a0:33_0": "Evaṁ vaṇṇite saṁsāravaṭṭe.",
  "atk-s0516a0:33_1": "Ye uppajjeyyuṁ nāmañca rūpañcāti namanalakkhaṇaṁ catukkhandhasaṅkhātaṁ nāmañca ruppanalakkhaṇaṁ bhūtopādāyasaṅkhātaṁ rūpañca ete dhammā uppajjeyyuṁ.",
  "atk-s0516a0:33_2": "Etthete nirujjhantīti etasmiṁ sotāpattimagge ete nāmarūpadhammā abhabbuppattikavasena nirodhaṁ gacchanti.",
  "atk-s0516a0:33_3": "Sakadāgāmimaggañāṇenāti ettha paṭisandhivasena sakiṁyeva imaṁ lokaṁ āgacchatīti sakadāgāmī, tassa maggo sakadāgāmimaggo.",
  "atk-s0516a0:33_4": "Tena maggena sampayuttañāṇena.",
  "atk-s0516a0:33_5": "Dve bhave ṭhapetvāti kāmadhātuyāyeva paṭisandhivasena dve bhave vajjetvā.",
  "atk-s0516a0:33_6": "Pañcasu bhavesūti tadavasiṭṭhesu pañcasu bhavesu.",
  "atk-s0516a0:33_7": "Etthete nirujjhantīti ettha sakadāgāmimagge ete dhammā vuttanayena nirujjhanti.",
  "atk-s0516a0:33_8": "Ekaṁ bhavaṁ ṭhapetvāti ukkaṭṭhavasena rūpadhātuyā vā arūpadhātuyā vā ekaṁ bhavaṁ vajjetvā.",
  "atk-s0516a0:33_9": "Rūpadhātuyā vā arūpadhātuyā vāti dutiyakabhave rūpadhātuyā ceva arūpadhātuyā ca.",
  "atk-s0516a0:33_10": "Nāmañca rūpañcāti ettha rūpabhave nāmarūpaṁ, arūpabhave nāmameva.",
  "atk-s0516a0:33_11": "Etthete nirujjhantīti ettha anāgāmimagge ete nāmarūpadhammā vuttanayena nirujjhanti.",
  "atk-s0516a0:34_0": "Arahatoti kilesehi ārakattā “arahā”ti laddhanāmassa khīṇāsavassa.",
  "atk-s0516a0:34_1": "Anupādisesāya nibbānadhātuyāti duvidhā hi nibbānadhātu saupādisesā ca anupādisesā ca.",
  "atk-s0516a0:34_2": "Tattha upādīyati “ahaṁ mamā”ti bhusaṁ gaṇhīyatīti upādi, khandhapañcakassetaṁ adhivacanaṁ.",
  "atk-s0516a0:34_3": "Upādiyeva seso avasiṭṭho upādiseso, saha upādisesena vattatīti saupādisesā.",
  "atk-s0516a0:34_4": "Natthettha upādisesoti anupādisesā.",
  "atk-s0516a0:34_5": "Tāya anupādisesāya nibbānadhātuyā.",
  "atk-s0516a0:34_6": "Parinibbāyantassāti nirindhanassa viya jātavedassa nibbāyantassa appavattaṁ pavisantassa.",
  "atk-s0516a0:34_7": "Carimaviññāṇassa nirodhenāti ettha assāsapassāsānaṁ nirodhavasena.",
  "atk-s0516a0:34_8": "Tayo carimā bhavacarimo jhānacarimo cuticarimoti.",
  "atk-s0516a0:34_9": "Bhavesu hi kāmabhave assāsapassāsā pavattanti, rūpārūpabhavesu nappavattanti.",
  "atk-s0516a0:34_10": "Tasmā so bhavacarimo.",
  "atk-s0516a0:34_11": "Jhānesu purimajhānattayeva pavattanti, catutthe nappavattanti.",
  "atk-s0516a0:34_12": "Tasmā so jhānacarimo.",
  "atk-s0516a0:34_13": "Ye pana cuticittassa purato soḷasamena cittena sahuppannā, te cuticittena saha nirujjhanti.",
  "atk-s0516a0:34_14": "So cuticarimo nāma.",
  "atk-s0516a0:34_15": "Ayaṁ idha carimoti adhippeto.",
  "atk-s0516a0:34_16": "Ye hi keci buddhā vā paccekabuddhā vā ariyasāvakā vā antamaso kunthakipillikaṁ upādāya sabbe bhavaṅgacitteneva abyākatena dukkhasaccena kālaṁ karonti.",
  "atk-s0516a0:34_17": "Tasmā carimaviññāṇassa nirodhenāti cuticittassa nirodhenāti attho.",
  "atk-s0516a0:35_0": "Paññāca sati ca nāmañcāti etehi catunnaṁ arūpakkhandhānaṁ gahaṇaṁ paccetabbaṁ.",
  "atk-s0516a0:35_1": "Rūpañcāti etena catunnaṁ mahābhūtānaṁ catuvīsatiupādārūpānañca gahaṇaṁ paccetabbaṁ.",
  "atk-s0516a0:35_2": "Idāni tassa nirujjhanūpāyaṁ dassento “viññāṇassa nirodhena, etthetaṁ uparujjhatī”ti āha.",
  "atk-s0516a0:35_3": "Tattha viññāṇanti carimaviññāṇampi abhisaṅkhāraviññāṇampi.",
  "atk-s0516a0:35_4": "Abhisaṅkhāraviññāṇassa pahīnanirodhena etthetaṁ uparujjhati nirujjhati dīpasikhā viya apaṇṇattikabhāvaṁ yāti, carimaviññāṇassa anuppādapaccayattā anuppādanirodhena anuppādavaseneva uparujjhatīti.",
  "atk-s0516a0:36_0": "7.",
  "atk-s0516a0:36_1": "Ettāvatā ca “dukkhamassa mahabbhaya”nti iminā pakāsitaṁ dukkhasaccaṁ, “yāni sotānī”ti iminā samudayasaccaṁ, “paññāyete pidhīyare”ti iminā maggasaccaṁ, “asesaṁ uparujjhatī”ti iminā nirodhasaccanti evaṁ cattāri saccāni sutvāpi ariyabhūmiṁ anadhigato puna sekkhāsekkhapaṭipadaṁ pucchanto “ye ca saṅkhātadhammāse”ti gāthamāha.",
  "atk-s0516a0:36_2": "Tattha saṅkhātadhammāti aniccādivasena parivīmaṁsitadhammā, arahantānametaṁ adhivacanaṁ.",
  "atk-s0516a0:36_3": "Sekkhāti sīlādīni sikkhamānā avasesā ariyapuggalā.",
  "atk-s0516a0:36_4": "Puthūti bahū sattajanā.",
  "atk-s0516a0:36_5": "Tesaṁ me nipako iriyaṁ puṭṭho pabrūhīti tesaṁ me sekkhāsekkhānaṁ nipako paṇḍito tvaṁ puṭṭho paṭipattiṁ brūhīti.",
  "atk-s0516a0:37_0": "Tesaṁ khandhā saṅkhātāti tesaṁ pañcakkhandhā appaṭisandhikaṁ katvā desitā, saṅkhepaṁ katvā ṭhapitā vā.",
  "atk-s0516a0:37_1": "Dhātuādīsupi eseva nayo.",
  "atk-s0516a0:37_2": "Iriyanti payogaṁ.",
  "atk-s0516a0:37_3": "Cariyanti kiriyaṁ.",
  "atk-s0516a0:37_4": "Vuttinti pavattiṁ.",
  "atk-s0516a0:37_5": "Ācaranti caraṇaṁ.",
  "atk-s0516a0:37_6": "Gocaranti paccayaṁ.",
  "atk-s0516a0:37_7": "Vihāranti iriyāpathapavattanaṁ.",
  "atk-s0516a0:37_8": "Paṭipadanti vipassanaṁ.",
  "atk-s0516a0:38_0": "8.",
  "atk-s0516a0:38_1": "Athassa bhagavā yasmā sekkhena kāmacchandanīvaraṇaṁ ādiṁ katvā sabbakilesā pahātabbā eva, tasmā “kāmesūti upaḍḍhagāthāya sekkhapaṭipadaṁ dasseti.",
  "atk-s0516a0:38_2": "Tassattho –",
  "atk-s0516a0:38_3": "vatthukāmesu kilesakāmena nābhigijjheyya, kāyaduccaritādayo ca manaso āvilabhāvakare dhamme pajahanto manasānāvilo siyāti.",
  "atk-s0516a0:38_4": "Yasmā pana asekkho aniccādivasena sabbasaṅkhārādīnaṁ paritulitattā kusalo sabbadhammesu kāyānupassanāsatiādīhi ca sato sakkāyadiṭṭhiādīnaṁ bhinnattā bhikkhubhāvaṁ patto hutvā sabbairiyāpathesu paribbajati, tasmā “kusalo”ti upaḍḍhagāthāya asekkhapaṭipadaṁ dasseti.",
  "atk-s0516a0:39_0": "Nābhigijjheyyāti gedhaṁ nāpajjeyya.",
  "atk-s0516a0:39_1": "Na paligijjheyyāti lobhaṁ nāpajjeyya.",
  "atk-s0516a0:39_2": "Na palibundheyyāti lobhavasena na allīyeyya.",
  "atk-s0516a0:40_0": "Āvilakare kilese jaheyyāti cittāluḷakare upatāpasaṅkhāte kilese jaheyya.",
  "atk-s0516a0:41_0": "Sabbe dhammā anattāti nibbānaṁ antokaritvā vuttaṁ.",
  "atk-s0516a0:41_1": "Yaṁ kiñci samudayadhammanti yaṁ kiñci sappaccayasabhāvaṁ.",
  "atk-s0516a0:42_0": "Saha gāthāpariyosānāti gāthāvasāneneva saddhiṁ.",
  "atk-s0516a0:42_1": "Yete brāhmaṇena saddhiṁ ekacchandāti ye ete ajitamāṇavena kalyāṇachandena ekajjhāsayā.",
  "atk-s0516a0:42_2": "Ekappayogāti kāyavacīmanopayogehi ekappayogā.",
  "atk-s0516a0:42_3": "Ekādhippāyāti eko adhippāyo ruci etesanti ekādhippāyā, ekarucikāti attho.",
  "atk-s0516a0:42_4": "Ekavāsanavāsitāti atītabuddhasāsane tena saddhiṁ bhāvitabhāvanā.",
  "atk-s0516a0:42_5": "Anekapāṇasahassānanti anekesaṁ devamanussasaṅkhātānaṁ pāṇasahassānaṁ.",
  "atk-s0516a0:42_6": "Virajaṁ vītamalanti rāgādirajavirahitaṁ rāgādimalavirahitañca.",
  "atk-s0516a0:43_0": "Dhammacakkhunti idha sotāpattimaggo adhippeto.",
  "atk-s0516a0:43_1": "Aññattha heṭṭhāmaggattayaṁ.",
  "atk-s0516a0:43_2": "Tassa uppattikāraṇadassanatthaṁ “yaṁ kiñci samudayadhammaṁ, sabbaṁ taṁ nirodhadhamma”nti āha.",
  "atk-s0516a0:43_3": "Tañhi nirodhaṁ ārammaṇaṁ katvā kiccavasena evaṁ sabbasaṅkhataṁ paṭivijjhantaṁ uppajjati.",
  "atk-s0516a0:43_4": "Tassa brāhmaṇassa anupādāya āsavehi cittaṁ vimuccīti tassa ca ajitabrāhmaṇassa antevāsikasahassānañca taṇhādīhi aggahetvā kāmāsavādīhi maggakkhaṇe cittaṁ vimuccamānaṁ phalakkhaṇe vimucci.",
  "atk-s0516a0:43_5": "Saha arahattappattāti arahattappattiyā ca saheva āyasmato ajitassa ca antevāsikasahassassa ca ajinajaṭāvākacīratidaṇḍakamaṇḍaluādayo antaradhāyiṁsu.",
  "atk-s0516a0:43_6": "Sabbeva iddhimayapattacīvaradharā dvaṅgulakesā ehibhikkhū hutvā bhagavantaṁ namassamānā pañjalikā nisīdiṁsu.",
  "atk-s0516a0:43_7": "Pāḷiyaṁ pana ajitattherova paññāyati.",
  "atk-s0516a0:43_8": "Tattha anvatthapaṭipattiyāti sayaṁ paccāsīsitaladdhapaṭipattiyā, nibbānaladdhabhāvenāti attho.",
  "atk-s0516a0:43_9": "Sesaṁ sabbattha pākaṭameva.",
  "atk-s0516a0:43_10": "Evaṁ bhagavā arahattanikūṭena desanaṁ niṭṭhāpesīti.",
  "atk-s0516a0:44_0": "Saddhammappajjotikāya cūḷaniddesa-aṭṭhakathāya",
  "atk-s0516a0:45_0": "Ajitamāṇavasuttaniddesavaṇṇanā niṭṭhitā.",
  "atk-s0516a0:46_0": "2. Tissametteyyamāṇavasuttaniddesavaṇṇanā",
  "atk-s0516a0:47_0": "9.",
  "atk-s0516a0:47_1": "Dutiye tissametteyyasuttaniddese –",
  "atk-s0516a0:47_2": "kodha santusitoti niṭṭhite pana ajitasutte “kathaṁ lokaṁ avekkhantaṁ, maccurājā na passatī”ti evaṁ mogharājā pucchituṁ ārabhi.",
  "atk-s0516a0:47_3": "“Na tāvassa indriyāni paripākaṁ gatānī”ti ñatvā bhagavā “tiṭṭha tvaṁ, mogharāja, añño pucchatū”ti paṭikkhipi.",
  "atk-s0516a0:47_4": "Tato tissametteyyo attano saṁsayaṁ pucchanto “kodhāti gāthamāha.",
  "atk-s0516a0:47_5": "Tattha kodha santusitoti ko idha satto tuṭṭho.",
  "atk-s0516a0:47_6": "Iñjitāti taṇhādiṭṭhivipphanditāni.",
  "atk-s0516a0:47_7": "Ubhantamabhiññāyāti ubho ante abhijānitvā.",
  "atk-s0516a0:47_8": "Mantā na lippatīti paññāya na lippati.",
  "atk-s0516a0:48_0": "Paripuṇṇasaṅkappoti nekkhammādivitakkehi paripuṇṇasaṅkappattā paripuṇṇamanoratho.",
  "atk-s0516a0:49_0": "Taṇhiñjitanti taṇhāya calitaṁ.",
  "atk-s0516a0:49_1": "Diṭṭhiñjitādīsupi eseva nayo.",
  "atk-s0516a0:49_2": "Kāmiñjitanti kilesakāmehi iñjitaṁ phanditaṁ.",
  "atk-s0516a0:49_3": "“Kammiñjita”ntipi pāṭho, taṁ na sundaraṁ.",
  "atk-s0516a0:50_0": "Mahanto purisoti mahāpuriso.",
  "atk-s0516a0:50_1": "Uttamo purisoti aggapuriso.",
  "atk-s0516a0:50_2": "Padhāno purisoti seṭṭhapuriso.",
  "atk-s0516a0:50_3": "Alāmako purisoti visiṭṭhapuriso.",
  "atk-s0516a0:50_4": "Jeṭṭhako purisoti pāmokkhapuriso.",
  "atk-s0516a0:50_5": "Na heṭṭhimako purisoti uttamapuriso.",
  "atk-s0516a0:50_6": "Purisānaṁ koṭippatto purisoti padhānapuriso.",
  "atk-s0516a0:50_7": "Sabbesaṁ icchito purisoti pavarapuriso.",
  "atk-s0516a0:51_0": "Sibbinimaccagāti taṇhaṁ atiagā, atikkamitvā ṭhito. Upaccagāti bhusaṁ atiagā.",
  "atk-s0516a0:52_0": "10.",
  "atk-s0516a0:52_1": "Tassetamatthaṁ bhagavā byākaronto “kāmesū”ti gāthādvayamāha.",
  "atk-s0516a0:52_2": "Tattha kāmesu brahmacariyavāti kāmanimittaṁ brahmacariyavā, kāmesu ādīnavaṁ disvā maggabrahmacariyena samannāgatoti vuttaṁ hoti.",
  "atk-s0516a0:52_3": "Ettāvatā santusitataṁ dasseti.",
  "atk-s0516a0:52_4": "“Vītataṇho”tiādīhi aniñjitataṁ.",
  "atk-s0516a0:52_5": "Tattha saṅkhāya nibbutoti aniccādivasena dhamme vīmaṁsitvā rāgādinibbānena nibbuto.",
  "atk-s0516a0:53_0": "Asaddhammasamāpattiyāti nīcadhammasamāyogato.",
  "atk-s0516a0:53_1": "Āratīti ārakā ramanaṁ.",
  "atk-s0516a0:53_2": "Viratīti tāya vinā ramanaṁ.",
  "atk-s0516a0:53_3": "Paṭiviratīti paṭinivattitvā tāya vinā ramanaṁ.",
  "atk-s0516a0:53_4": "Veramaṇīti veravināsanaṁ.",
  "atk-s0516a0:53_5": "Akiriyāti kiriyāpacchindanaṁ.",
  "atk-s0516a0:53_6": "Akaraṇanti karaṇaparicchindanaṁ.",
  "atk-s0516a0:53_7": "Anajjhāpattīti anāpajjanatā.",
  "atk-s0516a0:53_8": "Velāanatikkamoti sīmāanatikkamo.",
  "atk-s0516a0:53_9": "Sesaṁ tattha tattha vuttanayattā pākaṭameva.",
  "atk-s0516a0:54_0": "Evaṁ bhagavā idampi suttaṁ arahattanikūṭeneva desesi.",
  "atk-s0516a0:54_1": "Desanāpariyosāne ayampi brāhmaṇo arahatte patiṭṭhāsi saddhiṁ antevāsikasahassena, aññesañca anekasahassānaṁ dhammacakkhuṁ udapādi.",
  "atk-s0516a0:54_2": "Sesaṁ pubbasadisameva.",
  "atk-s0516a0:55_0": "Saddhammappajjotikāya cūḷaniddesa-aṭṭhakathāya",
  "atk-s0516a0:56_0": "Tissametteyyamāṇavasuttaniddesavaṇṇanā niṭṭhitā.",
  "atk-s0516a0:57_0": "3. Puṇṇakamāṇavasuttaniddesavaṇṇanā",
  "atk-s0516a0:58_0": "12.",
  "atk-s0516a0:58_1": "Tatiye puṇṇakasuttaniddese –",
  "atk-s0516a0:58_2": "anejanti idampi purimanayeneva mogharājānaṁ paṭikkhipitvā vuttaṁ.",
  "atk-s0516a0:58_3": "Tattha mūladassāvinti akusalamūlādidassāviṁ.",
  "atk-s0516a0:58_4": "Isayoti isināmakā jaṭilā.",
  "atk-s0516a0:58_5": "Yaññanti deyyadhammaṁ.",
  "atk-s0516a0:58_6": "Akappayiṁsūti pariyesiṁsu.",
  "atk-s0516a0:59_0": "Hetudassāvītiādīni sabbāni kāraṇavevacanāneva.",
  "atk-s0516a0:59_1": "Kāraṇañhi yasmā attano phalatthāya hinoti pavattati, tasmā hetūti vuccati.",
  "atk-s0516a0:59_2": "Yasmā taṁ phalaṁ nideti ‘handa, gaṇhatha na’nti appeti viya, tasmā nidānanti vuccati.",
  "atk-s0516a0:59_3": "Sambhavadassāvītiādīni pañca padāni heṭṭhā dassitanayāni eva.",
  "atk-s0516a0:59_4": "Yasmā taṁ paṭicca eti pavattati, tañca phalaṁ tato samudeti uppajjati, tasmā paccayoti ca samudayoti ca vuccati.",
  "atk-s0516a0:60_0": "Yā vā panaññāpi kāci sugatiyoti catuapāyavinimuttakā uttaramātādayo appesakkhā kapaṇamanussā ca dullabhaghāsacchādanā dukkhapīḷitā veditabbā.",
  "atk-s0516a0:60_1": "Yā vā panaññāpi kāci duggatiyoti yamarājanāgasupaṇṇapetamahiddhikādayo paccetabbā.",
  "atk-s0516a0:60_2": "Attabhāvābhinibbattiyāti tīsu ṭhānesu paṭisandhivasena attabhāvapaṭilābhatthāya.",
  "atk-s0516a0:60_3": "Jānātīti sabbaññutaññāṇena jānāti.",
  "atk-s0516a0:60_4": "Passatīti samantacakkhunā passati.",
  "atk-s0516a0:61_0": "Akusalāti akosallasambhūtā.",
  "atk-s0516a0:61_1": "Akusalaṁ bhajantīti akusalabhāgiyā.",
  "atk-s0516a0:61_2": "Akusalapakkhe bhavāti akusalapakkhikā.",
  "atk-s0516a0:61_3": "Sabbe te avijjā mūlaṁ kāraṇaṁ etesanti avijjāmūlakā.",
  "atk-s0516a0:61_4": "Avijjāya samosaranti sammā osaranti gacchantīti avijjāsamosaraṇā.",
  "atk-s0516a0:61_5": "Avijjāsamugghātāti arahattamaggena avijjāya hatāya.",
  "atk-s0516a0:61_6": "Sabbe te samugghātaṁ gacchantīti vuttappakārā akusaladhammā, te sabbe hatabhāvaṁ pāpuṇanti.",
  "atk-s0516a0:62_0": "Appamādamūlakāti satiavippavāso appamādo mūlaṁ kāraṇaṁ etesanti appamādamūlakā.",
  "atk-s0516a0:62_1": "Appamādesu sammā osaranti gacchantīti appamādasamosaraṇā.",
  "atk-s0516a0:62_2": "Appamādo tesaṁ dhammānaṁ aggamakkhāyatīti sayaṁ kāmāvacaropi samāno catubhūmakadhammānaṁ patiṭṭhābhāvena aggo nāma jāto.",
  "atk-s0516a0:63_0": "Alamattoti samatthacitto.",
  "atk-s0516a0:63_1": "Mayā pucchitanti mayā puṭṭhaṁ.",
  "atk-s0516a0:63_2": "Vahassetaṁ bhāranti etaṁ ābhatabhāraṁ vahassu.",
  "atk-s0516a0:63_3": "Ye keci isipabbajjaṁ pabbajitā.",
  "atk-s0516a0:63_4": "“Isipabbajjā pabbajitā”tipi pāṭho.",
  "atk-s0516a0:64_0": "Ājīvakasāvakānaṁ ājīvakā devatāti ye ājīvakavacanaṁ suṇanti sussusanti, te ājīvakasāvakā, tesaṁ ājīvakasāvakānaṁ.",
  "atk-s0516a0:64_1": "Ājīvakā ca tesaṁ deyyadhammaṁ paṭiggaṇhanti, te eva ājīvakā devatā.",
  "atk-s0516a0:64_2": "Evaṁ sabbattha.",
  "atk-s0516a0:64_3": "Ye yesaṁ dakkhiṇeyyāti ye ājīvakādayo disāpariyosānā yesaṁ khattiyādīnaṁ deyyadhammānucchavikā.",
  "atk-s0516a0:64_4": "Te tesaṁ devatāti te ājīvakādayo tesaṁ khattiyādīnaṁ devatā.",
  "atk-s0516a0:65_0": "Yepi yaññaṁ esantīti deyyadhammaṁ icchanti.",
  "atk-s0516a0:65_1": "Gavesantīti olokenti.",
  "atk-s0516a0:65_2": "Pariyesantīti uppādenti.",
  "atk-s0516a0:65_3": "Yaññā vā ete puthūti yaññā eva vā ete puthukā.",
  "atk-s0516a0:65_4": "Yaññayājakā vā ete puthūti deyyadhammassa yājanakā eva vā ete puthukā.",
  "atk-s0516a0:65_5": "Dakkhiṇeyyā vā ete puthūti deyyadhammānucchavikā eva vā ete puthukā.",
  "atk-s0516a0:65_6": "Te vitthārato dassetuṁ “kathaṁ yaññā vā ete puthū”tiādinā nayena vitthārena dasseti.",
  "atk-s0516a0:66_0": "13.Āsīsamānāti rūpādīni patthayamānā.",
  "atk-s0516a0:66_1": "Itthattanti itthabhāvañca patthayamānā, manussādibhāvaṁ icchantāti vuttaṁ hoti.",
  "atk-s0516a0:66_2": "Jaraṁ sitāti jaraṁ nissitā.",
  "atk-s0516a0:66_3": "Jarāmukhena cettha sabbaṁ vaṭṭadukkhaṁ vuttaṁ.",
  "atk-s0516a0:66_4": "Tena vaṭṭadukkhanissitā tato aparimuccamānāyeva kappayiṁsūti dīpeti.",
  "atk-s0516a0:67_0": "Rūpapaṭilābhaṁ āsīsamānāti vaṇṇāyatanasampattilābhaṁ patthayamānā.",
  "atk-s0516a0:67_1": "Saddādīsupi eseva nayo.",
  "atk-s0516a0:67_2": "Khattiyamahāsālakule attabhāvapaṭilābhanti sārappatte khattiyānaṁ mahāsālakule attabhāvalābhaṁ paṭisandhiṁ patthayamānā.",
  "atk-s0516a0:67_3": "Brāhmaṇamahāsālakulādīsupi eseva nayo.",
  "atk-s0516a0:67_4": "Brahmakāyikesu devesūti ettha pubbabhavaṁ sandhāya vuttaṁ.",
  "atk-s0516a0:67_5": "Etthāti khattiyakulādīsu.",
  "atk-s0516a0:68_0": "Jarānissitāti jaraṁ assitā.",
  "atk-s0516a0:68_1": "Byādhinissitātiādīsupi eseva nayo.",
  "atk-s0516a0:68_2": "Etehi sabbaṁ vaṭṭadukkhaṁ pariyādiyitvā dassitaṁ hoti.",
  "atk-s0516a0:69_0": "14.Kaccisu te bhagavā yaññapathe appamattā, atāru jātiñca jarañca mārisāti ettha yañño eva yaññapatho.",
  "atk-s0516a0:69_1": "Idaṁ vuttaṁ hoti –",
  "atk-s0516a0:69_2": "kacci te yaññe appamattā hutvā yaññaṁ kappayantā vaṭṭadukkhamuttariṁsūti.",
  "atk-s0516a0:70_0": "Yepiyaññaṁ denti yajantīti deyyadhammadānavasena yajanti. Pariccajantīti vissajjenti.",
  "atk-s0516a0:71_0": "15.Āsīsantīti rūpapaṭilābhādayo patthenti.",
  "atk-s0516a0:71_1": "Thomayantīti “suciṁ dinna”ntiādinā nayena yaññādīni pasaṁsanti.",
  "atk-s0516a0:71_2": "Abhijappantīti rūpādipaṭilābhāya vācaṁ gīranti.",
  "atk-s0516a0:71_3": "Juhantīti denti.",
  "atk-s0516a0:71_4": "Kāmābhijappanti paṭicca lābhanti rūpādilābhaṁ paṭicca punappunaṁ kāme eva abhijappanti, “aho vata amhākampi siyyu”nti vadanti, taṇhañca tattha vaḍḍhentīti vuttaṁ hoti.",
  "atk-s0516a0:71_5": "Yājayogāti yāgādhimuttā.",
  "atk-s0516a0:71_6": "Bhavarāgarattāti evamimehi āsīsanādīhi bhavarāgeneva rattā, bhavarāgarattā vā hutvā etāni āsīsanādīni karontā nātariṁsu jātiādivaṭṭadukkhaṁ na uttariṁsu.",
  "atk-s0516a0:72_0": "Yaññaṁ vā thomentīti dānaṁ vā vaṇṇenti.",
  "atk-s0516a0:72_1": "Phalaṁ vāti rūpādipaṭilābhaṁ.",
  "atk-s0516a0:72_2": "Dakkhiṇeyye vāti jātisampannādīsu.",
  "atk-s0516a0:72_3": "Suciṁ dinnanti suciṁ katvā dinnaṁ.",
  "atk-s0516a0:72_4": "Manāpanti manavaḍḍhanakaṁ.",
  "atk-s0516a0:72_5": "Paṇītanti ojavantaṁ.",
  "atk-s0516a0:72_6": "Kālenāti tattha tattha sampattakāle.",
  "atk-s0516a0:72_7": "Kappiyanti akappiyaṁ vajjetvā dinnaṁ.",
  "atk-s0516a0:72_8": "Anavajjanti niddosaṁ.",
  "atk-s0516a0:72_9": "Abhiṇhanti punappunaṁ.",
  "atk-s0516a0:72_10": "Dadaṁ cittaṁ pasāditanti dadato muñcanacittaṁ pasāditanti.",
  "atk-s0516a0:72_11": "Thomenti kittentīti guṇaṁ pākaṭaṁ karonti.",
  "atk-s0516a0:72_12": "Vaṇṇentīti vaṇṇaṁ bhaṇanti.",
  "atk-s0516a0:72_13": "Pasaṁsantīti pasādaṁ pāpenti.",
  "atk-s0516a0:73_0": "Ito nidānanti ito manussalokato dinnakāraṇā.",
  "atk-s0516a0:73_1": "Ajjhāyakāti mante parivattentā.",
  "atk-s0516a0:73_2": "Mantadharāti mante dhārentā.",
  "atk-s0516a0:73_3": "Tiṇṇaṁ vedānanti iruvedayajuvedasāmavedānaṁ.",
  "atk-s0516a0:73_4": "Oṭṭhapahaṭakaraṇavasena pāraṁ gatāti pāragū.",
  "atk-s0516a0:73_5": "Saha nighaṇḍunā ca keṭubhena ca sanighaṇḍukeṭubhānaṁ.",
  "atk-s0516a0:73_6": "Nighaṇḍūti nighaṇḍurukkhādīnaṁ vevacanappakāsakaṁ satthaṁ.",
  "atk-s0516a0:73_7": "Keṭubhanti kiriyākappavikappo kavīnaṁ upakārāvahaṁ satthaṁ.",
  "atk-s0516a0:73_8": "Saha akkharappabhedena sākkharappabhedānaṁ.",
  "atk-s0516a0:73_9": "Akkharappabhedoti sikkhā ca nirutti ca.",
  "atk-s0516a0:73_10": "Itihāsapañcamānanti āthabbaṇavedaṁ catutthaṁ katvā “itiha āsa, itiha āsā”ti īdisavacanapaṭisaṁyuttapurāṇakathāsaṅkhāto itihāso pañcamo etesanti itihāsapañcamā, tesaṁ itihāsapañcamānaṁ vedānaṁ.",
  "atk-s0516a0:74_0": "Padaṁ tadavasesañca byākaraṇaṁ adhiyanti, vedenti vāti padakā veyyākaraṇā.",
  "atk-s0516a0:74_1": "Lokāyataṁ vuccati vitaṇḍavādasatthaṁ.",
  "atk-s0516a0:74_2": "Mahāpurisalakkhaṇanti mahāpurisānaṁ buddhādīnaṁ lakkhaṇadīpakaṁ dvādasasahassaganthappamāṇaṁ satthaṁ.",
  "atk-s0516a0:74_3": "Yattha soḷasasahassagāthāpadaparimāṇā buddhamantā nāma ahesuṁ.",
  "atk-s0516a0:74_4": "Yesaṁ vasena “iminā lakkhaṇena samannāgatā buddhā nāma honti, iminā paccekabuddhā, aggasāvakā, asītimahāsāvakā, buddhamātā, buddhapitā, aggupaṭṭhāko, aggupaṭṭhāyikā, rājā cakkavattī”ti ayaṁ viseso ñāyati.",
  "atk-s0516a0:74_5": "Anavayāti imesu lokāyatamahāpurisalakkhaṇesu anūnā paripūrakārino, avayā na hontīti vuttaṁ hoti.",
  "atk-s0516a0:74_6": "Avayā nāma ye tāni atthato ca ganthato ca sandhāretuṁ na sakkonti.",
  "atk-s0516a0:74_7": "Vītarāgāti pahīnarāgā.",
  "atk-s0516a0:74_8": "Etena arahattaphalaṭṭhā vuttā.",
  "atk-s0516a0:74_9": "Rāgavinayāya vā paṭipannāti etena arahattamaggaṭṭhā.",
  "atk-s0516a0:74_10": "Vītadosāti anāgāmiphalaṭṭhā.",
  "atk-s0516a0:74_11": "Dosavinayāya vā paṭipannāti etena anāgāmimaggaṭṭhā.",
  "atk-s0516a0:74_12": "Vītamohāti arahattaphalaṭṭhā.",
  "atk-s0516a0:74_13": "Mohavinayāya vā paṭipannāti arahattamaggaṭṭhā.",
  "atk-s0516a0:74_14": "Sīlasamādhipaññāvimuttisampannāti etehi catūhi lokiyalokuttaramissakehi sīlādīhi sampannā.",
  "atk-s0516a0:74_15": "Vimuttiñāṇadassanasampannāti etena paccavekkhaṇañāṇasampannā vuttāti ñātabbaṁ, tañca kho lokiyameva.",
  "atk-s0516a0:74_16": "Abhijappantīti patthenti.",
  "atk-s0516a0:74_17": "Jappantīti paccāsīsanti.",
  "atk-s0516a0:74_18": "Pajappantīti atīva paccāsīsanti.",
  "atk-s0516a0:74_19": "Yājayogesu yuttāti anuyoge deyyadhamme diyyamāne abhiyogavasena yuttā.",
  "atk-s0516a0:75_0": "16.Atha ko carahīti atha idāni ko añño atāri.",
  "atk-s0516a0:76_0": "17.Saṅkhāyāti ñāṇena vīmaṁsitvā.",
  "atk-s0516a0:76_1": "Paroparānīti parāni ca oparāni ca, parattabhāvasakattabhāvādīni parāni ca oparāni cāti vuttaṁ hoti.",
  "atk-s0516a0:76_2": "Vidhūmoti kāyaduccaritādidhūmavirahito.",
  "atk-s0516a0:76_3": "Anīghoti rāgādiīghavirahito.",
  "atk-s0516a0:76_4": "Atāri soti so evarūpo arahā jātijaraṁ atāri.",
  "atk-s0516a0:77_0": "Sakarūpāti attano rūpā.",
  "atk-s0516a0:77_1": "Pararūpāti paresaṁ rūpā.",
  "atk-s0516a0:77_2": "Kāyaduccaritaṁ vidhūmitanti tividhakāyaduccaritaṁ vidhūmaṁ kataṁ.",
  "atk-s0516a0:77_3": "Vidhamitanti nāsitaṁ.",
  "atk-s0516a0:78_0": "Māno hi te, brāhmaṇa, khāribhāroti yathā khāribhāro khandhena vayhamāno upariṭṭhitopi akkantakkantaṭṭhānaṁ pathaviyā saddhiṁ phasseti viya, evaṁ jātigottakulādīni mānavatthūni nissāya ussāpito māno, tattha tattha issaṁ uppādento catūsu apāyesu saṁsīdāpeti. Tenāha –",
  "atk-s0516a0:78_1": "“māno hi te, brāhmaṇa, khāribhāro”ti.",
  "atk-s0516a0:78_2": "Kodho dhūmoti tava ñāṇaggissa upakkilesaṭṭhena kodho dhūmo.",
  "atk-s0516a0:78_3": "Tena hi te upakkiliṭṭho ñāṇaggi na virocati.",
  "atk-s0516a0:78_4": "Bhasmani mosavajjanti nirojaṭṭhena musāvādo chārikā nāma.",
  "atk-s0516a0:78_5": "Yathā hi chārikāya paṭicchanno aggi na jotati, evaṁ te musāvādena paṭicchannaṁ ñāṇanti dasseti.",
  "atk-s0516a0:78_6": "Jivhā sujāti yathā tuyhaṁ suvaṇṇarajatalohakaṭṭhamattikāsu aññataramayā yāgayajanatthāya sujā hoti, evaṁ mayhaṁ dhammayāgayajanatthāya pahutajivhā sujāti vadati.",
  "atk-s0516a0:78_7": "Yathā tuyhaṁ nadītīre yajanaṭṭhānaṁ, evaṁ dhammayāgayajanaṭṭhānaṭṭhena hadayaṁ jotiṭṭhānaṁ.",
  "atk-s0516a0:78_8": "Attāti cittaṁ.",
  "atk-s0516a0:79_0": "Jātīti jāyanakavasena jāti.",
  "atk-s0516a0:79_1": "Idamettha sabhāvapaccattaṁ.",
  "atk-s0516a0:79_2": "Sañjāyanavasena sañjāti, upasaggena padaṁ vaḍḍhitaṁ.",
  "atk-s0516a0:79_3": "Okkamanavasena okkanti.",
  "atk-s0516a0:79_4": "Jāyanaṭṭhena vā jāti.",
  "atk-s0516a0:79_5": "Sā aparipuṇṇāyatanavasena yuttā.",
  "atk-s0516a0:79_6": "Sañjāyanaṭṭhena sañjāti.",
  "atk-s0516a0:79_7": "Sā paripuṇṇāyatanavasena yuttā.",
  "atk-s0516a0:79_8": "Okkamanaṭṭhena okkanti.",
  "atk-s0516a0:79_9": "Sā aṇḍajajalābujavasena yuttā.",
  "atk-s0516a0:79_10": "Te hi aṇḍakosañca vatthikosañca okkamanti pavisanti okkamantā pavisantā viya paṭisandhiṁ gaṇhanti.",
  "atk-s0516a0:79_11": "Abhinibbattanaṭṭhena abhinibbatti.",
  "atk-s0516a0:79_12": "Sā saṁsedajaopapātikavasena yuttā.",
  "atk-s0516a0:79_13": "Te hi pākaṭā eva hutvā nibbattanti.",
  "atk-s0516a0:79_14": "Ayaṁ tāva sammutikathā.",
  "atk-s0516a0:80_0": "Idāni paramatthakathā hoti.",
  "atk-s0516a0:80_1": "Khandhā eva hi paramatthato pātubhavanti, na sattā.",
  "atk-s0516a0:80_2": "Tattha ca khandhānanti ekavokārabhave ekassa, catuvokārabhave catunnaṁ, pañcavokārabhave pañcannampi gahaṇaṁ veditabbaṁ.",
  "atk-s0516a0:80_3": "Pātubhāvoti uppatti.",
  "atk-s0516a0:80_4": "Āyatanānanti ettha tatra tatra upapajjamānāyatanānaṁ saṅgaho veditabbo.",
  "atk-s0516a0:80_5": "Paṭilābhoti santatiyā pātubhāvoyeva.",
  "atk-s0516a0:80_6": "Pātubhavantāneva hi tāni paṭiladdhāni nāma honti.",
  "atk-s0516a0:80_7": "Sā panesā tattha tattha bhave paṭhamābhinibbattilakkhaṇā jāti, niyyātanarasā, atītabhavato idha ummujjanapaccupaṭṭhānā, phalavasena dukkhavicittatāpaccupaṭṭhānā vā.",
  "atk-s0516a0:81_0": "Jarāti sabhāvapaccattaṁ.",
  "atk-s0516a0:81_1": "Jīraṇatāti ākārabhāvaniddeso.",
  "atk-s0516a0:81_2": "Khaṇḍiccantiādayo tayo kālātikkame kiccaniddesā, pacchimā dve pakatiniddesā.",
  "atk-s0516a0:81_3": "Ayañhi jarāti iminā padena sabhāvato dīpitā.",
  "atk-s0516a0:81_4": "Tenassā idaṁ sabhāvapaccattaṁ.",
  "atk-s0516a0:81_5": "Jīraṇatāti iminā ākārato, tenassāyaṁ ākāraniddeso.",
  "atk-s0516a0:81_6": "Khaṇḍiccanti iminā kālātikkame dantanakhānaṁ khaṇḍitabhāvakaraṇakiccato.",
  "atk-s0516a0:81_7": "Pāliccanti iminā kesalomānaṁ palitabhāvakaraṇakiccato.",
  "atk-s0516a0:81_8": "Valittacatāti iminā maṁsaṁ milāpetvā tace valibhāvakaraṇakiccato.",
  "atk-s0516a0:81_9": "Tenassā ime khaṇḍiccantiādayo tayo kālātikkame kiccaniddesā.",
  "atk-s0516a0:81_10": "Tehi imesaṁ vikārānaṁ dassanavasena pākaṭībhūtā pākaṭajarā dassitā.",
  "atk-s0516a0:81_11": "Yatheva hi udakassa vā vātassa vā aggino vā tiṇarukkhādīnaṁ saṁbhaggapalibhaggatāya vā jhāmatāya vā gatamaggo pākaṭo hoti, na ca so gatamaggo tāneva udakādīni, evameva jarāya dantādīnaṁ khaṇḍiccādivasena gatamaggo pākaṭo, cakkhuṁ ummīletvāpi gayhati, na ca khaṇḍiccādīneva jarā.",
  "atk-s0516a0:81_12": "Na hi jarā cakkhuviññeyyā hoti.",
  "atk-s0516a0:82_0": "Āyunosaṁhāni indriyānaṁ paripākoti imehi pana padehi kālātikkameyeva abhibyattāya āyukkhayacakkhādiindriyaparipākasaṅkhātāya pakatiyā dīpitā, tenassime pacchimā dve pakatiniddesāti veditabbā.",
  "atk-s0516a0:82_1": "Tattha yasmā jaraṁ pattassa āyu hāyati, tasmā jarā “āyuno saṁhānī”ti phalūpacārena vuttā.",
  "atk-s0516a0:82_2": "Yasmā ca daharakāle suppasannāni sukhumampi attano visayaṁ sukheneva gaṇhanasamatthāni cakkhādīni indriyāni jaraṁ pattassa paripakkāni āluḷitāni avisadāni, oḷārikampi attano visayaṁ gahetuṁ asamatthāni honti.",
  "atk-s0516a0:82_3": "Tasmā “indriyānaṁ paripāko”ti phalūpacāreneva vuttā.",
  "atk-s0516a0:83_0": "Sā panesā evaṁ niddiṭṭhā sabbāpi jarā pākaṭā paṭicchannāti duvidhā hoti.",
  "atk-s0516a0:83_1": "Tattha dantādīsu khaṇḍādibhāvadassanato rūpadhammesu jarā pākaṭajarā nāma.",
  "atk-s0516a0:83_2": "Arūpadhammesu pana jarā tādisassa vikārassa adassanato paṭicchannajarā nāma.",
  "atk-s0516a0:83_3": "Tattha yvāyaṁ khaṇḍādibhāvo dissati, so tādisānaṁ dantādīnaṁ suviññeyyattā vaṇṇoyeva.",
  "atk-s0516a0:83_4": "Tañca cakkhunā disvā manodvārena cintetvā “ime dantā jarāya pahaṭā”ti jaraṁ jānāti.",
  "atk-s0516a0:83_5": "Udakaṭṭhāne baddhāni gosiṅgādīni oloketvā heṭṭhā udakassa atthibhāvajānanaṁ viya.",
  "atk-s0516a0:84_0": "Puna avīci savīcīti evampi ayaṁ jarā duvidhā hoti.",
  "atk-s0516a0:84_1": "Tattha maṇikanakarajatapavāḷacandasūriyādīnaṁ mandadasakādīsu pāṇīnaṁ viya ca pupphaphalapallavādīsu apāṇīnaṁ viya ca antarantarā vaṇṇavisesādīnaṁ dubbiññeyyattā jarā avīcijarā nāma, nirantarajarāti attho.",
  "atk-s0516a0:84_2": "Tato aññesu pana yathāvuttesu antarantarā vaṇṇavisesādīnaṁ suviññeyyattā jarā savīcijarā nāma.",
  "atk-s0516a0:85_0": "Tattha savīcijarā upādinnakaanupādinnakavasena evaṁ dīpetabbā –",
  "atk-s0516a0:85_1": "daharakumārakānañhi paṭhamameva khīradantā nāma uṭṭhahanti, na te thirā.",
  "atk-s0516a0:85_2": "Tesu pana patitesu puna dantā uṭṭhahanti, te paṭhamameva setā honti, jarāvātena pana pahaṭakāle kāḷakā honti.",
  "atk-s0516a0:85_3": "Kesā pana paṭhamameva tambāpi honti kāḷakāpi setakāpi.",
  "atk-s0516a0:85_4": "Chavi pana salohitakā hoti.",
  "atk-s0516a0:85_5": "Vaḍḍhantānaṁ vaḍḍhantānaṁ odātānaṁ odātabhāvo, kāḷakānaṁ kāḷakabhāvo paññāyati.",
  "atk-s0516a0:85_6": "Jarāvātena pahaṭakāle ca valiṁ gaṇhāti.",
  "atk-s0516a0:85_7": "Sabbampi sassaṁ vapitakāle setaṁ hoti, pacchā nīlaṁ.",
  "atk-s0516a0:85_8": "Jarāvātena pana pahaṭakāle paṇḍaraṁ hoti.",
  "atk-s0516a0:85_9": "Ambaṅkurenāpi dīpetuṁ vaṭṭati eva.",
  "atk-s0516a0:85_10": "Sā panesā khandhaparipākalakkhaṇā jarā, maraṇūpanayanarasā, yobbanavināsapaccupaṭṭhānā.",
  "atk-s0516a0:85_11": "Sesaṁ sabbattha pākaṭameva.",
  "atk-s0516a0:85_12": "Evaṁ bhagavā idampi suttaṁ arahattanikūṭeneva desesi, desanāpariyosāne ayampi brāhmaṇo arahatte patiṭṭhāsi saddhiṁ antevāsikasahassena.",
  "atk-s0516a0:85_13": "Aññesañca anekasahassānaṁ dhammacakkhuṁ udapādi.",
  "atk-s0516a0:85_14": "Sesaṁ vuttasadisameva.",
  "atk-s0516a0:86_0": "Saddhammappajjotikāya cūḷaniddesa-aṭṭhakathāya",
  "atk-s0516a0:87_0": "Puṇṇakamāṇavasuttaniddesavaṇṇanā niṭṭhitā.",
  "atk-s0516a0:88_0": "4. Mettagūmāṇavasuttaniddesavaṇṇanā",
  "atk-s0516a0:89_0": "18.",
  "atk-s0516a0:89_1": "Catutthe mettagūsutte –",
  "atk-s0516a0:89_2": "maññāmi taṁ vedagū bhāvitattanti “ayaṁ vedagū”ti ca “bhāvitatto”ti ca evaṁ taṁ maññāmi.",
  "atk-s0516a0:90_0": "Aparittoti na appo.",
  "atk-s0516a0:90_1": "Mahantoti na khuddako.",
  "atk-s0516a0:90_2": "Gambhīroti na uttāno.",
  "atk-s0516a0:90_3": "Appameyyoti minituṁ na sakkuṇeyyo.",
  "atk-s0516a0:90_4": "Duppariyogāḷhoti avagāhituṁ otarituṁ dukkho.",
  "atk-s0516a0:90_5": "Bahuratano sāgarūpamoti bahūnaṁ dhammaratanānaṁ ākarattā anekavidharatanasampanno mahāsamuddo viya bahuratano sāgarasadiso.",
  "atk-s0516a0:91_0": "Na maṅku hotīti na vikuṇitamukho hoti.",
  "atk-s0516a0:91_1": "Appatiṭṭhitacittoti dosavasena na ghanībhūtacitto.",
  "atk-s0516a0:91_2": "Alīnamanasoti na saṅkucitacitto.",
  "atk-s0516a0:91_3": "Abyāpannacetasoti na pūticitto.",
  "atk-s0516a0:92_0": "Diṭṭhe diṭṭhamattoti cakkhuvisaye rūpārammaṇe diṭṭhamattoyeva taṁ ārammaṇaṁ bhavissati, kattā vā kāretā vā natthi.",
  "atk-s0516a0:92_1": "Yaṁ cakkhunā diṭṭhaṁ vaṇṇāyatanameva.",
  "atk-s0516a0:92_2": "Sutādīsupi eseva nayo.",
  "atk-s0516a0:92_3": "Api ca diṭṭheti dassanayogena vaṇṇāyatanaṁ, savanayogena saddāyatanaṁ, mutayogena ghānajivhākāyāyatanāni dasseti.",
  "atk-s0516a0:92_4": "Ghānassa gandhāyatanaṁ, jivhāya rasāyatanaṁ, kāyassa pathavī tejo vāyūti phoṭṭhabbāyatanaṁ, viññātayogena dhammāyatanaṁ dasseti.",
  "atk-s0516a0:92_5": "Diṭṭhe anūpayoti cakkhuviññāṇena diṭṭhe rāgūpayavirahito.",
  "atk-s0516a0:92_6": "Anapāyoti kodhavirahito appaṭigho.",
  "atk-s0516a0:92_7": "Anissitoti taṇhāya anallīno.",
  "atk-s0516a0:92_8": "Appaṭibaddhoti mānena na baddho.",
  "atk-s0516a0:92_9": "Vippamuttoti sabbārammaṇato mutto.",
  "atk-s0516a0:92_10": "Visaññuttoti kilesehi viyutto hutvā ṭhito.",
  "atk-s0516a0:93_0": "Saṁvijjati bhagavato cakkhūti buddhassa bhagavato pakatimaṁsacakkhu upalabbhati.",
  "atk-s0516a0:93_1": "Passatīti dakkhati oloketi.",
  "atk-s0516a0:93_2": "Cakkhunā rūpanti cakkhuviññāṇena rūpārammaṇaṁ.",
  "atk-s0516a0:93_3": "Chandarāgoti taṇhāchando.",
  "atk-s0516a0:94_0": "Dantaṁ nayanti samitinti uyyānakīḷāmaṇḍalādīsu hi mahājanamajjhaṁ gacchantā dantameva goṇaṁ vā dantaṁ assājānīyaṁ vā yāne yojetvā nayanti.",
  "atk-s0516a0:94_1": "Rājāti tathārūpāneva ṭhānāni gacchanto rājāpi dantameva abhiruhati.",
  "atk-s0516a0:94_2": "Manussesūti manussesupi catūhi ariyamaggehi danto nibbisevanova seṭṭho.",
  "atk-s0516a0:94_3": "Yotivākyanti evarūpaṁ atikkammavacanaṁ punappunaṁ vuccamānampi titikkhati nappatippharati na vihaññati, evarūpo danto seṭṭhoti attho.",
  "atk-s0516a0:95_0": "Assatarāti vaḷavāya gadrabhena jātā.",
  "atk-s0516a0:95_1": "Ājānīyāti yaṁ assadammasārathi kāraṇaṁ kāreti, tassa khippaṁ jānanasamatthā.",
  "atk-s0516a0:95_2": "Sindhavāti sindhavaraṭṭhe jātā assā.",
  "atk-s0516a0:95_3": "Mahānāgāti kuñjarasaṅkhātā mahāhatthino.",
  "atk-s0516a0:95_4": "Attadantoti ete assatarā vā sindhavā vā kuñjarā vā dantāva, na adantā.",
  "atk-s0516a0:95_5": "Yo pana catumaggasaṅkhātena attano dantatāya attadanto nibbisevano, ayaṁ tatopi varaṁ, sabbehipi etehi uttaritaroti attho.",
  "atk-s0516a0:96_0": "Na hi etehi yānehīti yāni etāni hatthiyānādīni uttamayānāni, etehi yānehi koci puggalo supinantenapi agatapubbattā “agata”nti saṅkhātaṁ nibbānadisaṁ tathā na gaccheyya.",
  "atk-s0516a0:96_1": "Yathā pubbabhāge indriyadamena dantena, aparabhāge ariyamaggabhāvanāya sudantena danto nibbisevano sappañño puggalo taṁ agatapubbaṁ disaṁ gacchati, dantabhūmiṁ pāpuṇāti, tasmā attadamanameva varataranti attho.",
  "atk-s0516a0:97_0": "Vidhāsu na vikampantīti navavidhamānakoṭṭhāsesu na calanti na vedhenti.",
  "atk-s0516a0:97_1": "Vippamuttā punabbhavāti kammakilesato samucchedavimuttiyā suṭṭhu muttā.",
  "atk-s0516a0:97_2": "Dantabhūmiṁ anuppattāti arahattaphalaṁ pāpuṇitvā ṭhitā.",
  "atk-s0516a0:97_3": "Te loke vijitāvinoti te vuttappakārā khīṇāsavā sattaloke vijitavijayā nāma.",
  "atk-s0516a0:98_0": "Yassindriyāni bhāvitānīti yassa khīṇāsavassa saddhādipañcindriyāni arahattaphalaṁ pāpetvā vaḍḍhitāni.",
  "atk-s0516a0:98_1": "Ajjhattañca bahiddhā cāti cakkhādiajjhattāyatanāni ca rūpādibahiddhāyatanāni ca nibbisevanāni katāni.",
  "atk-s0516a0:98_2": "Sabbaloketi sakalatedhātuke loke ca.",
  "atk-s0516a0:98_3": "Nibbijjha imaṁ parañca lokanti imañca attabhāvaṁ paraloke ca attabhāvaṁ atikkamitvā ṭhito khīṇāsavo.",
  "atk-s0516a0:98_4": "Kālaṁ kaṅkhati bhāvito sa dantoti so khīṇāsavo cakkhādito danto vaḍḍhitacitto maraṇakālaṁ pattheti.",
  "atk-s0516a0:99_0": "Yesaṁ dhammānaṁ ādito samudāgamanaṁ paññāyatīti yesaṁ khandhādidhammānaṁ uppatti paññāyati.",
  "atk-s0516a0:99_1": "Atthaṅgamato nirodhoti atthaṅgamanavasena tesaṁyeva abhāvo paññāyati.",
  "atk-s0516a0:99_2": "Kammasannissito vipākoti kusalākusalakammanissito vipāko kammaṁ amuñcitvā pavattanato vipākopi kammasannissitova nāma.",
  "atk-s0516a0:99_3": "Nāmasannissitaṁ rūpanti sabbarūpaṁ nāmaṁ gahetvā pavattanato nāmasannissitaṁ nāma jātaṁ.",
  "atk-s0516a0:99_4": "Jātiyā anugatanti sabbaṁ kammādikaṁ jātiyā anupaviṭṭhaṁ.",
  "atk-s0516a0:99_5": "Jarāya anusaṭanti jarāya patthaṭaṁ.",
  "atk-s0516a0:99_6": "Byādhinā abhibhūtanti byādhidukkhena abhimadditaṁ.",
  "atk-s0516a0:99_7": "Maraṇena abbhāhatanti maccunā abhihaṭaṁ pahaṭaṁ.",
  "atk-s0516a0:99_8": "Atāṇanti puttādīhipi tāyanassa abhāvato atāyanaṁ anārakkhaṁ alabbhaṇeyyaṁ khemaṁ vā.",
  "atk-s0516a0:99_9": "Aleṇanti allīyituṁ nissayituṁ anarahaṁ, allīnānampi na leṇakiccakaraṇaṁ.",
  "atk-s0516a0:99_10": "Asaraṇanti nissitānaṁ na bhayahārakaṁ, na bhayavināsakaṁ.",
  "atk-s0516a0:99_11": "Asaraṇībhūtanti pure uppattiyā attano abhāveneva asaraṇaṁ, uppattisamakālameva asaraṇabhūtanti attho.",
  "atk-s0516a0:100_0": "19.Apucchasīti ettha a-iti padapūraṇamatte nipāto, pucchasitveva attho.",
  "atk-s0516a0:100_1": "Pavakkhāmi yathā pajānanti yathā pajānanto ācikkhati, evaṁ ācikkhissāmi.",
  "atk-s0516a0:100_2": "Upadhinidānā pabhavanti dukkhāti taṇhādiupadhinidānā jātiādidukkhavisesā pabhavanti.",
  "atk-s0516a0:101_0": "Taṇhūpadhīti taṇhā eva taṇhūpadhi.",
  "atk-s0516a0:101_1": "Sassatucchedadiṭṭhi eva diṭṭhūpadhi.",
  "atk-s0516a0:101_2": "Rāgādikilesā eva kilesūpadhi.",
  "atk-s0516a0:101_3": "Puññādikammāni eva kammūpadhi.",
  "atk-s0516a0:101_4": "Tividhaduccaritāniyeva duccaritūpadhi.",
  "atk-s0516a0:101_5": "Kabaḷīkārādayo āhārā eva āhārūpadhi.",
  "atk-s0516a0:101_6": "Dosapaṭigho eva paṭighūpadhi.",
  "atk-s0516a0:101_7": "Kammasamuṭṭhānā kammeneva gahitā pathavādayo catasso dhātuyova catasso upādinnadhātuyo upadhī.",
  "atk-s0516a0:101_8": "Cakkhādichaajjhattikāni āyatanāni eva cha ajjhattikāni āyatanāni upadhī.",
  "atk-s0516a0:101_9": "Cakkhuviññāṇādichaviññāṇakāyāva cha viññāṇakāyā upadhī.",
  "atk-s0516a0:101_10": "Sabbampi dukkhaṁ dukkhamanaṭṭhenāti sabbatebhūmakaṁ dukkhaṁ dussahanaṭṭhena upadhi.",
  "atk-s0516a0:102_0": "20.",
  "atk-s0516a0:102_1": "Evaṁ upadhinidānato pabhavantesu dukkhesu –",
  "atk-s0516a0:102_2": "yo ve avidvāti gāthā.",
  "atk-s0516a0:102_3": "Tattha pajānanti saṅkhāre aniccādivasena jānanto.",
  "atk-s0516a0:102_4": "Dukkhassa jātippabhavānupassīti vaṭṭadukkhassa jātikāraṇaṁ “upadhī”ti anupassanto.",
  "atk-s0516a0:102_5": "Imissā gāthāya niddese vattabbaṁ natthi.",
  "atk-s0516a0:103_0": "21.Sokapariddavañcāti sokañca paridevañca.",
  "atk-s0516a0:103_1": "Tathā hi te vidito esa dhammoti yathā yathā sattā jānanti, tathā tathā ñāpanavasena vidito esa tayā dhammoti.",
  "atk-s0516a0:104_0": "Tattha tarantīti paṭhamamaggena diṭṭhoghaṁ taranti.",
  "atk-s0516a0:104_1": "Uttarantīti dutiyamaggena kāmoghaṁ tanukaraṇavasena uggantvā taranti.",
  "atk-s0516a0:104_2": "Patarantīti tameva niravasesappahānavasena tatiyamaggena visesena taranti.",
  "atk-s0516a0:104_3": "Samatikkamantīti bhavoghaavijjoghappahānavasena catutthamaggena sammā atikkamanti.",
  "atk-s0516a0:104_4": "Vītivattantīti phalaṁ pāpuṇitvā tiṭṭhanti.",
  "atk-s0516a0:105_0": "22.Kittayissāmi te dhammanti nibbānadhammaṁ nibbānagāminipaṭipadādhammañca te desayissāmi.",
  "atk-s0516a0:105_1": "Diṭṭhe dhammeti diṭṭheva dukkhādidhamme, imasmiṁyeva vā attabhāve.",
  "atk-s0516a0:105_2": "Anītihanti attapaccakkhaṁ.",
  "atk-s0516a0:105_3": "Yaṁ viditvāti yaṁ dhammaṁ “sabbe saṅkhārā aniccā”tiādinā nayena sammasanto viditvā.",
  "atk-s0516a0:106_0": "Tattha ādikalyāṇanti hitvāpi anuttaraṁ vivekasukhaṁ dhammaṁ tava kittayissāmi, tañca kho appaṁ vā bahuṁ vā kittayanto ādikalyāṇādippakārameva kittayissāmi.",
  "atk-s0516a0:106_1": "Ādimhi kalyāṇaṁ bhaddakaṁ anavajjameva katvā kittayissāmi. Majjhepi.",
  "atk-s0516a0:106_2": "Pariyosānepi bhaddakaṁ anavajjameva katvā kittayissāmīti vuttaṁ hoti.",
  "atk-s0516a0:106_3": "Yasmiñhi bhagavā ekagāthampi desesi, sā samantabhaddakattā dhammassa paṭhamapādena ādikalyāṇā, dutiyatatiyapādehi majjhekalyāṇā, pacchimapādena pariyosānakalyāṇā.",
  "atk-s0516a0:106_4": "Ekānusandhikaṁ suttaṁ nidānena ādikalyāṇaṁ, nigamanena pariyosānakalyāṇaṁ, sesena majjhekalyāṇaṁ.",
  "atk-s0516a0:106_5": "Nānānusandhikaṁ suttaṁ paṭhamānusandhinā ādikalyāṇaṁ, pacchimena pariyosānakalyāṇaṁ, sesehi majjhekalyāṇaṁ.",
  "atk-s0516a0:107_0": "Api ca sanidānauppattittā ādikalyāṇaṁ, veneyyānaṁ anurūpato atthassa aviparītatāya ca hetudāharaṇayuttato ca majjhekalyāṇaṁ, sotūnaṁ saddhāpaṭilābhajananena nigamanena ca pariyosānakalyāṇaṁ.",
  "atk-s0516a0:108_0": "Sakalo hi sāsanadhammo attano atthabhūtena sīlena ādikalyāṇo, samathavipassanāmaggaphalehi majjhekalyāṇo, nibbānena pariyosānakalyāṇo.",
  "atk-s0516a0:108_1": "Sīlasamādhīhi vā ādikalyāṇo, vipassanāmaggehi majjhekalyāṇo, phalanibbānehi pariyosānakalyāṇo.",
  "atk-s0516a0:108_2": "Buddhasubodhitāya vā ādikalyāṇo, dhammasudhammatāya majjhekalyāṇo, saṅghasuppaṭipattiyā pariyosānakalyāṇo.",
  "atk-s0516a0:108_3": "Taṁ sutvā tathattāya paṭipannena adhigantabbāya abhisambodhiyā vā ādikalyāṇo, paccekabodhiyā majjhekalyāṇo, sāvakabodhiyā pariyosānakalyāṇo.",
  "atk-s0516a0:109_0": "Suyyamāno cesa nīvaraṇavikkhambhanato bhavanenapi kalyāṇameva āvahatīti ādikalyāṇo, paṭipajjiyamāno samathavipassanāsukhāvahanato paṭipattiyāpi kalyāṇameva āvahatīti majjhekalyāṇo, tathāpaṭipanno ca paṭipattiphale niṭṭhite tādibhāvāvahanato paṭipattiphalenapi kalyāṇameva āvahatīti pariyosānakalyāṇoti.",
  "atk-s0516a0:110_0": "Yaṁ panesa bhagavā dhammaṁ desento sāsanabrahmacariyaṁ maggabrahmacariyañca pakāseti, nānānayehi dīpeti.",
  "atk-s0516a0:110_1": "Taṁ yathānurūpaṁ atthasampattiyā sātthaṁ.",
  "atk-s0516a0:110_2": "Byañjanasampattiyā sabyañjanaṁ.",
  "atk-s0516a0:110_3": "Saṅkāsanapakāsanavivaraṇavibhajanauttānīkaraṇapaññattiatthapadasamāyogato sātthaṁ.",
  "atk-s0516a0:110_4": "Akkharapadabyañjanākāraniruttiniddesasampattiyā sabyañjanaṁ.",
  "atk-s0516a0:110_5": "Atthagambhīratāpaṭivedhagambhīratāhi sātthaṁ.",
  "atk-s0516a0:110_6": "Dhammagambhīratādesanāgambhīratāhi sabyañjanaṁ.",
  "atk-s0516a0:110_7": "Atthapaṭibhānapaṭisambhidāvisayato sātthaṁ.",
  "atk-s0516a0:110_8": "Dhammaniruttipaṭisambhidāvisayato sabyañjanaṁ.",
  "atk-s0516a0:110_9": "Paṇḍitavedanīyato sarikkhakajanappasādakanti sātthaṁ.",
  "atk-s0516a0:110_10": "Saddheyyato lokiyajanappasādakanti sabyañjanaṁ.",
  "atk-s0516a0:110_11": "Gambhīrādhippāyato sātthaṁ.",
  "atk-s0516a0:110_12": "Uttānapadato sabyañjanaṁ.",
  "atk-s0516a0:110_13": "Upanetabbassa abhāvato sakalaparipuṇṇabhāvena kevalaparipuṇṇaṁ.",
  "atk-s0516a0:110_14": "Apanetabbassa abhāvato niddosabhāvena parisuddhaṁ.",
  "atk-s0516a0:111_0": "Api ca –",
  "atk-s0516a0:111_1": "paṭipattiyā adhigamabyattito sātthaṁ.",
  "atk-s0516a0:111_2": "Pariyattiyā āgamabyattito sabyañjanaṁ.",
  "atk-s0516a0:111_3": "Sīlādipañcadhammakkhandhayuttato kevalaparipuṇṇaṁ.",
  "atk-s0516a0:111_4": "Nirupakkilesato nittharaṇatthāya pavattito lokāmisanirapekkhato ca parisuddhaṁ.",
  "atk-s0516a0:111_5": "Sikkhattayapariggahitattā brahmabhūtehi seṭṭhehi caritabbato, tesañca cariyabhāvato brahmacariyaṁ.",
  "atk-s0516a0:112_0": "Evaṁ pariyattidhammaṁ dassetvā idāni lokuttaradhammaṁ dassetuṁ “cattāro satipaṭṭhāne”ti āha.",
  "atk-s0516a0:112_1": "Sattatiṁsabodhipakkhiyadhamme dassetvā nibbattitalokuttaraṁ dassetuṁ “nibbānañcā”ti āha.",
  "atk-s0516a0:112_2": "Nibbānagāminiñca paṭipadanti pubbabhāgasīlasamādhivipassanādhammañca kittayissāmi.",
  "atk-s0516a0:113_0": "Dukkhe diṭṭheti dukkhasacce sarasalakkhaṇena diṭṭhe dukkhasaccaṁ pakāsessāmi.",
  "atk-s0516a0:113_1": "Samudayādīsupi eseva nayo.",
  "atk-s0516a0:114_0": "23.Tañcāhaṁabhinandāmīti taṁ vuttappakāradhammajotakaṁ tava vacanaṁ ahaṁ patthayāmi.",
  "atk-s0516a0:114_1": "Dhammamuttamanti tañca dhammamuttamaṁ abhinandāmi.",
  "atk-s0516a0:115_0": "Tattha mahato tamokāyassa padālananti mahato avijjārāsissa chedanaṁ.",
  "atk-s0516a0:115_1": "Aniccalakkhaṇavasena esī.",
  "atk-s0516a0:115_2": "Dukkhalakkhaṇavasena gavesī.",
  "atk-s0516a0:115_3": "Anattalakkhaṇavasena samantato pariyesī.",
  "atk-s0516a0:115_4": "Mahato vipallāsassa pabhedananti mahantassa asubhe subhantiādidvādasavidhassa vipallāsassa bhedanaṁ.",
  "atk-s0516a0:115_5": "Mahato taṇhāsallassa abbahananti mahantassa antotudanaṭṭhena taṇhākaṇṭakassa luñcanaṁ.",
  "atk-s0516a0:115_6": "Diṭṭhisaṅghāṭassa viniveṭhananti diṭṭhiyeva abbocchinnappavattito saṅghaṭitaṭṭhena saṅghāṭo, tassa diṭṭhisaṅghāṭassa nivattanaṁ.",
  "atk-s0516a0:115_7": "Mānadhajassa pātananti ussitaṭṭhena unnatilakkhaṇassa mānaddhajassa pātanaṁ.",
  "atk-s0516a0:115_8": "Abhisaṅkhārassa vūpasamanti puññādiabhisaṅkhārassa upasamanaṁ.",
  "atk-s0516a0:115_9": "Oghassa nittharaṇanti vaṭṭe osīdāpanassa kāmoghādioghassa nittharaṇaṁ nikkhamanaṁ.",
  "atk-s0516a0:115_10": "Bhārassa nikkhepananti rūpādipañcakkhandhabhārassa khipanaṁ chaḍḍanaṁ.",
  "atk-s0516a0:115_11": "Saṁsāravaṭṭassa upacchedanti khandhādipaṭipāṭisaṁsāravaṭṭassa hetunassanena ucchijjanaṁ.",
  "atk-s0516a0:115_12": "Santāpassa nibbāpananti kilesasantāpassa nibbutiṁ.",
  "atk-s0516a0:115_13": "Pariḷāhassa paṭipassaddhanti kilesapariḷāhassa vūpasamaṁ paṭipassambhanaṁ.",
  "atk-s0516a0:115_14": "Dhammadhajassa ussāpananti navavidhalokuttaradhammassa ussāpetvā ṭhapanaṁ.",
  "atk-s0516a0:115_15": "Paramatthaṁ amataṁ nibbānanti uttamaṭṭhena paramatthaṁ.",
  "atk-s0516a0:115_16": "Natthi etassa maraṇasaṅkhātaṁ matanti amataṁ.",
  "atk-s0516a0:115_17": "Kilesavisapaṭipakkhattā agadantipi amataṁ.",
  "atk-s0516a0:115_18": "Saṁsāradukkhapaṭipakkhabhūtattā nibbutanti nibbānaṁ.",
  "atk-s0516a0:115_19": "Natthettha taṇhāsaṅkhātaṁ vānantipi nibbānaṁ.",
  "atk-s0516a0:116_0": "Mahesakkhehi sattehīti mahānubhāvehi sakkādīhi sattehi.",
  "atk-s0516a0:116_1": "Pariyesitoti pariyiṭṭho.",
  "atk-s0516a0:116_2": "Kahaṁ devadevoti devānaṁ atidevo kuhiṁ.",
  "atk-s0516a0:116_3": "Kahaṁ narāsabhoti uttamapuriso.",
  "atk-s0516a0:117_0": "24.Uddhaṁ adho tiriyañcāpi majjheti ettha uddhanti anāgataddhā vuccati.",
  "atk-s0516a0:117_1": "Adhoti atītaddhā.",
  "atk-s0516a0:117_2": "Tiriyañcāpi majjheti paccuppannaddhā.",
  "atk-s0516a0:117_3": "Etesu nandiñca nivesanañca, panujja viññāṇanti etesu uddhādīsu taṇhañca diṭṭhinivesanañca abhisaṅkhāraviññāṇañca panudehi.",
  "atk-s0516a0:117_4": "Panuditvā ca bhave na tiṭṭheti evaṁ sante duvidhepi bhave na tiṭṭheyya.",
  "atk-s0516a0:117_5": "Evaṁ tāva panujjasaddassa panudehīti imasmiṁ atthavikappe sambandho.",
  "atk-s0516a0:117_6": "Panuditvāti etasmiṁ pana atthavikappe bhave na tiṭṭheti ayameva sambandho.",
  "atk-s0516a0:117_7": "Etāni nandīnivesanaviññāṇāni panuditvā duvidhepi bhave na tiṭṭheyyāti.",
  "atk-s0516a0:118_0": "Sahokāsavasena devaloko uddhaṁ.",
  "atk-s0516a0:118_1": "Apāyaloko adho.",
  "atk-s0516a0:118_2": "Manussaloko majjhe.",
  "atk-s0516a0:118_3": "Tattha kusalā dhammāti apāyaṁ muñcitvā upari paṭisandhidānato kusalā dhammā uddhanti vuccanti.",
  "atk-s0516a0:118_4": "Akusalādhammā apāyesu paṭisandhidānato adhoti.",
  "atk-s0516a0:118_5": "Tadubhayavimuttattā abyākatā dhammā tiriyañcāpi majjheti vuccanti.",
  "atk-s0516a0:118_6": "Sabboparivasena arūpadhātu uddhaṁ.",
  "atk-s0516a0:118_7": "Sabbaadhovasena kāmadhātu adho.",
  "atk-s0516a0:118_8": "Tadubhayantaravasena rūpadhātu majjhe.",
  "atk-s0516a0:118_9": "Kāyacittābādhakhananavasena sukhā vedanā uddhaṁ.",
  "atk-s0516a0:118_10": "Dukkhamanavasena dukkhā vedanā adho.",
  "atk-s0516a0:118_11": "Adukkhamasukhā vedanā majjhe.",
  "atk-s0516a0:118_12": "Attabhāvavasena paricchedaṁ dassento “uddhanti uddhaṁ pādatalā”tiādimāha.",
  "atk-s0516a0:118_13": "Tattha uddhaṁ pādatalāti pādatalato upari.",
  "atk-s0516a0:118_14": "Adho kesamatthakāti kesamatthakato adho.",
  "atk-s0516a0:118_15": "Majjheti dvinnaṁ antaraṁ.",
  "atk-s0516a0:119_0": "Puññābhisaṅkhārasahagataṁviññāṇanti terasavidhapuññābhisaṅkhārasampayuttaṁ kammaviññāṇaṁ.",
  "atk-s0516a0:119_1": "Apuññābhisaṅkhārasahagataṁ viññāṇanti dvādasavidhaapuññābhisaṅkhārasampayuttaṁ kammaviññāṇaṁ.",
  "atk-s0516a0:119_2": "Āneñjābhisaṅkhārasahagataṁ viññāṇanti catubbidhaṁ āneñjābhisaṅkhārasahagataṁ kammaviññāṇaṁ.",
  "atk-s0516a0:119_3": "Nujjāti khipa.",
  "atk-s0516a0:119_4": "Panujjāti atīva khipa.",
  "atk-s0516a0:119_5": "Nudāti luñca.",
  "atk-s0516a0:119_6": "Panudāti atīva luñca.",
  "atk-s0516a0:119_7": "Pajahāti chaḍḍehi.",
  "atk-s0516a0:119_8": "Vinodehīti dūraṁ karohi.",
  "atk-s0516a0:120_0": "Kammabhavañcāti puññābhisaṅkhāracetanāva.",
  "atk-s0516a0:120_1": "Paṭisandhikañca punabbhavanti paṭisandhiyā rūpādipunabbhavañca.",
  "atk-s0516a0:120_2": "Pajahanto paṭhamamaggena, vinodento dutiyamaggena, byantī karonto tatiyamaggena, anabhāvaṁ gamento catutthamaggena.",
  "atk-s0516a0:120_3": "Kammabhave na tiṭṭheyyāti puññādiabhisaṅkhāre na tiṭṭheyya.",
  "atk-s0516a0:121_0": "25.",
  "atk-s0516a0:121_1": "Etāni vinodetvā bhave atiṭṭhanto eso –",
  "atk-s0516a0:121_2": "evaṁ vihārīti gāthā.",
  "atk-s0516a0:121_3": "Tattha idhevāti imasmiṁyeva sāsane, imasmiṁyeva vā attabhāve.",
  "atk-s0516a0:121_4": "Imissā gāthāya niddeso uttānatthova.",
  "atk-s0516a0:122_0": "26.Sukittitaṁ gotamanūpadhīkanti ettha anūpadhīkanti nibbānaṁ, taṁ sandhāya bhagavantaṁ ālapanto āha –",
  "atk-s0516a0:122_1": "“sukittitaṁ gotamanūpadhīka”nti.",
  "atk-s0516a0:123_0": "Niddese kilesā cāti upatāpanaṭṭhena rāgādayo kilesā ca rāsaṭṭhena vipākabhūtā pañcakkhandhā ca kusalādiabhisaṅkhārā cetanā ca “upadhī”ti vuccanti kathīyanti.",
  "atk-s0516a0:123_1": "Upadhippahānaṁ tadaṅgappahānena, upadhivūpasamaṁ vikkhambhanappahānena, upadhipaṭinissaggaṁ samucchedappahānena upadhipaṭipassaddhaṁ phalenāti.",
  "atk-s0516a0:124_0": "27.",
  "atk-s0516a0:124_1": "Na kevalaṁ dukkhameva pahāsi –",
  "atk-s0516a0:124_2": "te cāpīti gāthā.",
  "atk-s0516a0:124_3": "Tattha aṭṭhitanti sakkaccaṁ, sadā vā.",
  "atk-s0516a0:124_4": "Taṁ taṁ namassāmīti tasmā taṁ namassāmi.",
  "atk-s0516a0:124_5": "Sameccāti upagantvā.",
  "atk-s0516a0:124_6": "Nāgāti bhagavantaṁ ālapanto āha.",
  "atk-s0516a0:125_0": "Niddese sameccāti jānitvā, ekato hutvā vā.",
  "atk-s0516a0:125_1": "Abhisameccāti paṭivijjhitvā.",
  "atk-s0516a0:125_2": "Samāgantvāti sammukhā hutvā.",
  "atk-s0516a0:125_3": "Abhisamāgantvāti samīpaṁ gantvā.",
  "atk-s0516a0:125_4": "Sammukhāti sammukhe.",
  "atk-s0516a0:125_5": "Āguṁ na karotīti pāpaṁ na karoti.",
  "atk-s0516a0:126_0": "28.",
  "atk-s0516a0:126_1": "Idāni naṁ bhagavā “addhā hi bhagavā pahāsi dukkha”nti evaṁ tena brāhmaṇena viditopi attānaṁ anupanetvāva pahīnadukkhena puggalena ovadanto “yaṁ brāhmaṇa”nti gāthamāha.",
  "atk-s0516a0:126_2": "Tassattho –",
  "atk-s0516a0:126_3": "yaṁ taṁ abhijānanto “ayaṁ bāhitapāpattā brāhmaṇo, vedehi gatattā vedagū, kiñcanābhāvā akiñcano, kāmesu ca bhavesu ca asattattā kāmabhave asatto”ti jaññā jāneyyāsi.",
  "atk-s0516a0:126_4": "Addhā hi so oghamimaṁ atāri, tiṇṇo ca pāraṁ akhilo akaṅkho.",
  "atk-s0516a0:127_0": "Niddese rāgakiñcananti rāgapalibodhaṁ.",
  "atk-s0516a0:127_1": "Dosakiñcanantiādipi eseva nayo.",
  "atk-s0516a0:127_2": "Kāmoghaṁ tiṇṇo anāgāmimaggena.",
  "atk-s0516a0:127_3": "Bhavoghaṁ tiṇṇo arahattamaggena.",
  "atk-s0516a0:127_4": "Diṭṭhoghaṁ tiṇṇo sotāpattimaggena.",
  "atk-s0516a0:127_5": "Avijjoghaṁ tiṇṇo arahattamaggena.",
  "atk-s0516a0:127_6": "Saṁsārapathaṁ tiṇṇo kusalākusalakammappabhedenāti.",
  "atk-s0516a0:127_7": "Uttiṇṇo paṭhamamaggena.",
  "atk-s0516a0:127_8": "Nittiṇṇo dutiyamaggena.",
  "atk-s0516a0:127_9": "Atikkanto tatiyamaggena.",
  "atk-s0516a0:127_10": "Samatikkanto catutthamaggena.Vītivatto phalena.",
  "atk-s0516a0:128_0": "29.",
  "atk-s0516a0:128_1": "Kiñca bhiyyo –",
  "atk-s0516a0:128_2": "vidvā ca yoti gāthā.",
  "atk-s0516a0:128_3": "Tattha idhāti imasmiṁ sāsane, attabhāve vā.",
  "atk-s0516a0:128_4": "Visajjāti vosajjitvā.",
  "atk-s0516a0:129_0": "Niddese sajjanti muñcanaṁ.",
  "atk-s0516a0:129_1": "Visajjanti vosajjanaṁ.",
  "atk-s0516a0:129_2": "Sesaṁ sabbattha pākaṭameva.",
  "atk-s0516a0:129_3": "Evaṁ bhagavā idampi suttaṁ arahattanikūṭeneva desesi.",
  "atk-s0516a0:129_4": "Desanāpariyosāne ca vuttasadiso eva dhammābhisamayo ahosīti.",
  "atk-s0516a0:130_0": "Saddhammappajjotikāya cūḷaniddesa-aṭṭhakathāya",
  "atk-s0516a0:131_0": "Mettagūmāṇavasuttaniddesavaṇṇanā niṭṭhitā.",
  "atk-s0516a0:132_0": "5. Dhotakamāṇavasuttaniddesavaṇṇanā",
  "atk-s0516a0:133_0": "30.",
  "atk-s0516a0:133_1": "Pañcame dhotakasutte –",
  "atk-s0516a0:133_2": "vācābhikaṅkhāmīti vācaṁ abhikaṅkhāmi.",
  "atk-s0516a0:133_3": "Sikkhe nibbānamattanoti attano rāgādīnaṁ nibbānatthāya adhisīlādīni sikkheyya.",
  "atk-s0516a0:133_4": "Niddese apubbaṁ natthi.",
  "atk-s0516a0:134_0": "31.",
  "atk-s0516a0:135_0": "Itoti mama mukhato.",
  "atk-s0516a0:136_0": "Niddese ātappanti kilesatāpanaṁ.",
  "atk-s0516a0:136_1": "Ussāhanti asaṅkocaṁ.",
  "atk-s0516a0:136_2": "Ussoḷhīnti balavavīriyaṁ.",
  "atk-s0516a0:136_3": "Thāmanti asithilaṁ.",
  "atk-s0516a0:136_4": "Dhitinti dhāraṇaṁ.",
  "atk-s0516a0:136_5": "Vīriyaṁ karohīti parakkamaṁ karohi.",
  "atk-s0516a0:136_6": "Chandaṁ janehīti ruciṁ uppādehi.",
  "atk-s0516a0:137_0": "32.",
  "atk-s0516a0:137_1": "Evaṁ vutte attamano dhotako bhagavantaṁ abhitthavamāno kathaṁkathāpamokkhaṁ yācanto “passāmaha”nti gāthamāha.",
  "atk-s0516a0:137_2": "Tattha passāmahaṁ devamanussaloketi passāmi ahaṁ devamanussaloke.",
  "atk-s0516a0:137_3": "Taṁ taṁ namassāmīti taṁ evarūpaṁ taṁ namassāmi.",
  "atk-s0516a0:137_4": "Pamuñcāti pamocehi.",
  "atk-s0516a0:138_0": "Niddese paccekabuddhāti taṁ taṁ ārammaṇaṁ pāṭiyekkaṁ catusaccaṁ sayameva buddhā paṭivedhappattāti paccekabuddhā.",
  "atk-s0516a0:138_1": "Sīhasīhoti achambhitaṭṭhena sīhānaṁ atisīho.",
  "atk-s0516a0:138_2": "Nāganāgoti nikkilesaṭṭhena, mahantaṭṭhena vā nāgānaṁ atināgo.",
  "atk-s0516a0:138_3": "Gaṇigaṇīti gaṇavantānaṁ atīva gaṇavā.",
  "atk-s0516a0:138_4": "Munimunīti ñāṇavantānaṁ atīva ñāṇavā.",
  "atk-s0516a0:138_5": "Rājarājāti uttamarājā.",
  "atk-s0516a0:138_6": "Muñca manti mocehi maṁ.",
  "atk-s0516a0:138_7": "Pamuñca manti nānāvidhena muñcehi maṁ.",
  "atk-s0516a0:138_8": "Mocehi manti sithilaṁ karohi maṁ.",
  "atk-s0516a0:138_9": "Pamocehi manti atīva sithilaṁ karohi maṁ.",
  "atk-s0516a0:138_10": "Uddhara manti maṁ saṁsārapaṅkā uddharitvā thale patiṭṭhāpehi.",
  "atk-s0516a0:138_11": "Samuddhara manti sammā uddharitvā thale patiṭṭhāpehi maṁ.",
  "atk-s0516a0:138_12": "Vuṭṭhāpehīti vicikicchāsallato apanetvā visuṁ karaṇavasena uṭṭhāpehi.",
  "atk-s0516a0:139_0": "33.",
  "atk-s0516a0:139_1": "Athassa bhagavā attādhīnameva kathaṁkathāpamokkhaṁ oghataraṇamukhena dassento “nāha”nti gāthamāha.",
  "atk-s0516a0:139_2": "Tattha nāhaṁ sahissāmīti ahaṁ na sahissāmi na sakkomi.",
  "atk-s0516a0:139_3": "Na vāyamissāmīti vuttaṁ hoti.",
  "atk-s0516a0:139_4": "Pamocanāyāti pamocetuṁ.",
  "atk-s0516a0:139_5": "Kathaṁkathinti sakaṅkhaṁ.",
  "atk-s0516a0:139_6": "Taresīti tareyyāsi.",
  "atk-s0516a0:140_0": "Niddese na īhāmīti payogaṁ na karomi.",
  "atk-s0516a0:140_1": "Na samīhāmīti atīva payogaṁ na karomi.",
  "atk-s0516a0:140_2": "Assaddhe puggaleti ratanattaye saddhāvirahite puggale.",
  "atk-s0516a0:140_3": "Acchandiketi maggaphalatthaṁ rucivirahite.",
  "atk-s0516a0:140_4": "Kusīteti samādhivirahite.",
  "atk-s0516a0:140_5": "Hīnavīriyeti nibbīriye.",
  "atk-s0516a0:140_6": "Appaṭipajjamāneti paṭipattiyā na paṭipajjamāne.",
  "atk-s0516a0:141_0": "34.",
  "atk-s0516a0:141_1": "Evaṁ vutte attamanataro dhotako bhagavantaṁ abhitthavamāno anusāsaniṁ yācanto “anusāsa brahme”ti gāthamāha.",
  "atk-s0516a0:141_2": "Tattha brahmeti seṭṭhavacanametaṁ.",
  "atk-s0516a0:141_3": "Tena bhagavantaṁ āmantayamāno āha “anusāsa brahme”ti.",
  "atk-s0516a0:141_4": "Vivekadhammanti sabbasaṅkhāravivekaṁ nibbānadhammaṁ.",
  "atk-s0516a0:141_5": "Abyāpajjamānoti nānappakārakaṁ anāpajjamāno.",
  "atk-s0516a0:141_6": "Idheva santoti idheva samāno.",
  "atk-s0516a0:141_7": "Asitoti anissito.",
  "atk-s0516a0:142_0": "35-7.",
  "atk-s0516a0:142_1": "Ito parā dve gāthā mettagūsutte vuttanayā eva.",
  "atk-s0516a0:142_2": "Kevalañhi tattha dhammaṁ, idha santinti ayaṁ viseso.",
  "atk-s0516a0:142_3": "Tatiyagāthāyapi pubbaḍḍhaṁ tattha vuttanayameva.",
  "atk-s0516a0:142_4": "Aparaḍḍhe saṅgoti sajjanaṭṭhānaṁ, laggananti vuttaṁ hoti.",
  "atk-s0516a0:142_5": "Sesaṁ sabbattha pākaṭameva.",
  "atk-s0516a0:143_0": "Evaṁ bhagavā idampi suttaṁ arahattanikūṭeneva desesi, desanāpariyosāne ca vuttasadiso eva dhammābhisamayo ahosīti.",
  "atk-s0516a0:144_0": "Saddhammappajjotikāya cūḷaniddesa-aṭṭhakathāya",
  "atk-s0516a0:145_0": "Dhotakamāṇavasuttaniddesavaṇṇanā niṭṭhitā.",
  "atk-s0516a0:146_0": "6. Upasīvamāṇavasuttaniddesavaṇṇanā",
  "atk-s0516a0:147_0": "38.",
  "atk-s0516a0:147_1": "Chaṭṭhe upasīvasutte –",
  "atk-s0516a0:147_2": "mahantamoghanti mahantaṁ oghaṁ.",
  "atk-s0516a0:147_3": "Anissitoti puggalaṁ vā dhammaṁ vā anallīno.",
  "atk-s0516a0:147_4": "No visahāmīti na sakkomi.",
  "atk-s0516a0:147_5": "Ārammaṇanti nissayaṁ.",
  "atk-s0516a0:147_6": "Yaṁ nissitoti yaṁ dhammaṁ vā puggalaṁ vā nissito.",
  "atk-s0516a0:148_0": "Niddese kāmoghanti anāgāmimaggena kāmoghaṁ.",
  "atk-s0516a0:148_1": "Arahattamaggena bhavoghaṁ.",
  "atk-s0516a0:148_2": "Sotāpattimaggena diṭṭhoghaṁ.",
  "atk-s0516a0:148_3": "Arahattamaggena avijjoghaṁ tareyyaṁ.",
  "atk-s0516a0:148_4": "Sakyakulā pabbajitoti bhagavato uccākulaparidīpanavasena vuttaṁ.",
  "atk-s0516a0:148_5": "Ālambaṇanti avattharitvā ṭhānaṁ.",
  "atk-s0516a0:148_6": "Nissayanti allīyanaṁ.",
  "atk-s0516a0:148_7": "Upanissayanti apassayanaṁ.",
  "atk-s0516a0:149_0": "39.",
  "atk-s0516a0:149_1": "Idāni yasmā brāhmaṇo ākiñcaññāyatanalābhī tañca santampi nissayaṁ na jānāti.",
  "atk-s0516a0:149_2": "Tenassa bhagavā tañca nissayaṁ uttariñca niyyānapathaṁ dassento “ākiñcañña”nti gāthamāha.",
  "atk-s0516a0:149_3": "Tattha pekkhamānoti taṁ ākiñcaññāyatanasamāpattiṁ sato samāpajjitvā vuṭṭhahitvā ca aniccādivasena passamāno.",
  "atk-s0516a0:149_4": "Natthīti nissāyāti taṁ “natthi kiñcī”ti pavattaṁ samāpattiṁ ārammaṇaṁ katvā.",
  "atk-s0516a0:149_5": "Tarassu oghanti tato pabhuti pavattāya vipassanāya yathānurūpaṁ catubbidhampi oghaṁ tarassu.",
  "atk-s0516a0:149_6": "Kathāhīti kathaṁkathāhi.",
  "atk-s0516a0:149_7": "Taṇhakkhayaṁ nattamahābhipassāti rattindivaṁ nibbānaṁ vibhūtaṁ katvā passa.",
  "atk-s0516a0:149_8": "Etenassa diṭṭhadhammasukhavihāraṁ kathesi.",
  "atk-s0516a0:150_0": "Niddese taññeva viññāṇaṁ abhāvetīti ākāsālambaṇaṁ katvā pavattamahaggataviññāṇaṁ abhāveti abhāvaṁ gameti.",
  "atk-s0516a0:150_1": "Vibhāvetīti vividhā abhāvaṁ gameti.",
  "atk-s0516a0:150_2": "Antaradhāpetīti adassanaṁ gameti.",
  "atk-s0516a0:150_3": "Natthi kiñcīti passatīti antamaso bhaṅgamattampissa natthīti passati.",
  "atk-s0516a0:151_0": "40.",
  "atk-s0516a0:151_1": "Idāni “kāme pahāyā”ti sutvā vikkhambhanavasena attanā pahīne kāme sampassamāno “sabbesū”ti gāthamāha.",
  "atk-s0516a0:151_2": "Tattha hitvāmaññanti aññaṁ tato heṭṭhā chabbidhampi samāpattiṁ hitvā.",
  "atk-s0516a0:151_3": "Saññāvimokkhe parameti sattasu saññāvimokkhesu uttame ākiñcaññāyatane.",
  "atk-s0516a0:151_4": "Tiṭṭhe nu so tattha anānuyāyīti so puggalo tattha ākiñcaññāyatanabrahmaloke avigacchamāno tiṭṭheyya nūti pucchati.",
  "atk-s0516a0:152_0": "Niddese aviccamānoti aviyujjamāno.",
  "atk-s0516a0:152_1": "Avigacchamānoti viyogaṁ anāpajjamāno.",
  "atk-s0516a0:152_2": "Anantaradhāyamānoti antaradhānaṁ anāpajjamāno.",
  "atk-s0516a0:152_3": "Aparihāyamānoti anantarā parihānaṁ anāpajjamāno.",
  "atk-s0516a0:153_0": "41-2.",
  "atk-s0516a0:153_1": "Athassa bhagavā saṭṭhikappasahassamattakaṁyeva ṭhānaṁ anujānanto catutthaṁ gāthamāha.",
  "atk-s0516a0:153_2": "Evaṁ tassa tattha ṭhānaṁ sutvā idānissa sassatucchedabhāvaṁ pucchanto “tiṭṭhe ce”ti gāthamāha.",
  "atk-s0516a0:153_3": "Tattha pūgampi vassānanti anekasaṅkhyampi vassānaṁ, gaṇanarāsinti attho.",
  "atk-s0516a0:153_4": "“Pūgampi vassānī”tipi pāṭho.",
  "atk-s0516a0:153_5": "Tattha vibhattibyattayena sāmivacanassa paccattavacanaṁ kātabbaṁ, pūganti vā etassa bahūnīti attho vattabbo.",
  "atk-s0516a0:153_6": "“Pūgānī”ti vāpi paṭhanti, purimapāṭhoyeva sabbasundaro.",
  "atk-s0516a0:153_7": "Tattheva so sīti siyā vimuttoti so puggalo tatthevākiñcaññāyatane nānādukkhehi vimutto sītibhāvappatto bhaveyya, nibbānappatto sassato hutvā tiṭṭheyyāti adhippāyo.",
  "atk-s0516a0:153_8": "Cavetha viññāṇaṁ tathāvidhassāti “udāhu tathāvidhassa viññāṇaṁ anupādāya parinibbāyeyyā”ti ucchedaṁ pucchati, “paṭisandhiggahaṇatthaṁ vāpi bhaveyyā”ti paṭisandhimpi tassa pucchati.",
  "atk-s0516a0:154_0": "Tassa viññāṇaṁ caveyyāti tassa ākiñcaññāyatane uppannassa viññāṇaṁ cutiṁ pāpuṇeyya.",
  "atk-s0516a0:154_1": "Ucchijjeyyāti ucchedaṁ bhaveyya.",
  "atk-s0516a0:154_2": "Vinasseyyāti vināsaṁ pāpuṇeyya.",
  "atk-s0516a0:154_3": "Na bhaveyyāti abhāvaṁ gameyya.",
  "atk-s0516a0:154_4": "Upapannassāti paṭisandhivasena upapannassa.",
  "atk-s0516a0:155_0": "43.",
  "atk-s0516a0:155_1": "Athassa bhagavā ucchedasassataṁ anupagamma tatthupapannassa ariyasāvakassa anupādāya parinibbānaṁ dassento “accī yathā”ti gāthamāha.",
  "atk-s0516a0:155_2": "Tattha atthaṁ paletīti atthaṁ gacchati.",
  "atk-s0516a0:155_3": "Na upeti saṅkhanti “asukaṁ nāma disaṁ gato”ti vohāraṁ na gacchati.",
  "atk-s0516a0:155_4": "Evaṁ munī nāmakāyā vimuttoti evaṁ tattha uppanno sekkhamuni pakatiyā pubbeva rūpakāyā vimutto, tattha catutthamaggaṁ nibbattetvā dhammakāyassa pariññātattā puna nāmakāyāpi vimutto ubhatobhāgavimutto khīṇāsavo hutvā anupādānibbānasaṅkhātaṁ atthaṁ paleti na upeti saṅkhaṁ “khattiyo vā brāhmaṇo vā”ti evamādikaṁ.",
  "atk-s0516a0:156_0": "Niddese khittāti calitā.",
  "atk-s0516a0:156_1": "Ukkhittāti aticalitā.",
  "atk-s0516a0:156_2": "Nunnāti papphoṭiyā.",
  "atk-s0516a0:156_3": "Paṇunnāti dūrīkatā.",
  "atk-s0516a0:156_4": "Khambhitāti paṭikkamāpitā.",
  "atk-s0516a0:156_5": "Vikkhambhitāti na santike katā.",
  "atk-s0516a0:157_0": "44.",
  "atk-s0516a0:157_1": "Idāni “atthaṁ paletī”ti sutvā tassa yoniso atthamasallakkhento “atthaṅgato so”ti gāthamāha.",
  "atk-s0516a0:157_2": "Tassattho –",
  "atk-s0516a0:157_3": "so atthaṅgato udāhu natthi, udāhu ve sassatiyā sassatabhāvena arogo avipariṇāmadhammo soti evaṁ taṁ me munī sādhu byākarohi.",
  "atk-s0516a0:157_4": "Kiṁkāraṇā?",
  "atk-s0516a0:157_5": "Tathā hi te vidito esa dhammoti.",
  "atk-s0516a0:158_0": "Niddese niruddhoti nirodhaṁ patto. Ucchinnoti ucchinnasantāno. Vinaṭṭhoti vināsaṁ patto.",
  "atk-s0516a0:159_0": "45.",
  "atk-s0516a0:159_1": "Athassa bhagavā tathā avattabbataṁ dassento “atthaṅgatassā”ti gāthamāha.",
  "atk-s0516a0:159_2": "Tattha atthaṅgatassāti anupādāparinibbutassa.",
  "atk-s0516a0:159_3": "Na pamāṇamatthīti rūpādipamāṇaṁ natthi.",
  "atk-s0516a0:159_4": "Yena naṁ vajjunti yena rāgādinā naṁ vadeyyuṁ.",
  "atk-s0516a0:159_5": "Sabbesu dhammesūti sabbesu khandhādidhammesu.",
  "atk-s0516a0:160_0": "Niddese adhivacanāni cāti sirivaḍḍhako dhanavaḍḍhakotiādayo hi vacanamattaṁyeva adhikāraṁ katvā pavattā adhivacanā nāma.",
  "atk-s0516a0:160_1": "Adhivacanānaṁ pathā adhivacanapathā nāma.",
  "atk-s0516a0:160_2": "“Abhisaṅkharontīti kho, bhikkhave, tasmā saṅkhārā”ti evaṁ niddhāritvā sahetukaṁ katvā vuccamānā abhilāpā nirutti nāma.",
  "atk-s0516a0:160_3": "Niruttīnaṁ pathā niruttipathā nāma.",
  "atk-s0516a0:160_4": "“Takko vitakko saṅkappo”ti evaṁ tena tena pakārena paññāpanato paññatti nāma.",
  "atk-s0516a0:160_5": "Paññattīnaṁ pathā paññattipathā nāma.",
  "atk-s0516a0:160_6": "Sesaṁ sabbattha pākaṭameva.",
  "atk-s0516a0:161_0": "Evaṁ bhagavā idampi suttaṁ arahattanikūṭeneva desesi, desanāpariyosāne ca vuttasadisova dhammābhisamayo ahosīti.",
  "atk-s0516a0:162_0": "Saddhammappajjotikāya cūḷaniddesa-aṭṭhakathāya",
  "atk-s0516a0:163_0": "Upasīvamāṇavasuttaniddesavaṇṇanā niṭṭhitā.",
  "atk-s0516a0:164_0": "7. Nandamāṇavasuttaniddesavaṇṇanā",
  "atk-s0516a0:165_0": "46.",
  "atk-s0516a0:165_1": "Sattame nandasutte –",
  "atk-s0516a0:165_2": "paṭhamagāthāyattho –",
  "atk-s0516a0:165_3": "loke khattiyādayojanā ājīvakanigaṇṭhādike sandhāya “santi loke munayo”ti vadanti.",
  "atk-s0516a0:165_4": "Tayidaṁ kathaṁsūti kiṁ nu kho te samāpattiñāṇādinā ñāṇena upapannattā ñāṇūpapannaṁ muni no vadanti, evaṁvidhaṁ nu vadanti, udāhu ve nānappakārakena lūkhajīvitasaṅkhātena jīvitenūpapannanti.",
  "atk-s0516a0:166_0": "Niddese aṭṭhasamāpattiñāṇena vāti paṭhamajjhānādiaṭṭhasamāpattisampayuttañāṇena vā.",
  "atk-s0516a0:166_1": "Pañcābhiññāñāṇena vāti pubbenivāsādijānanañāṇena vā.",
  "atk-s0516a0:167_0": "47. Athassa bhagavā tadubhayampi paṭikkhipitvā muniṁ dassento “na diṭṭhiyā”ti gāthamāha.",
  "atk-s0516a0:168_0": "48.",
  "atk-s0516a0:168_1": "Idāni “diṭṭhādīhi suddhī”ti vadantānaṁ vāde kaṅkhāpahānatthaṁ “ye kecime”ti pucchati.",
  "atk-s0516a0:168_2": "Tattha anekarūpenāti kotūhalamaṅgalādināpi.",
  "atk-s0516a0:168_3": "Tattha yatā carantāti tattha sakkāyadiṭṭhiyā guttā viharantā.",
  "atk-s0516a0:169_0": "49. Athassa tathā suddhiabhāvaṁ dīpento bhagavā catutthaṁ gāthamāha.",
  "atk-s0516a0:170_0": "50.",
  "atk-s0516a0:170_1": "Evaṁ “nātariṁsū”ti sutvā idāni yo atari, taṁ sotukāmo “ye kecime”ti pucchati.",
  "atk-s0516a0:170_2": "Athassa bhagavā oghatiṇṇamukhena jātijarātiṇṇe dassento chaṭṭhaṁ gāthamāha.",
  "atk-s0516a0:171_0": "51.",
  "atk-s0516a0:171_1": "Tattha nivutāti ovuṭā pariyonaddhā.",
  "atk-s0516a0:171_2": "Ye sīdhāti ye su idha, ettha ca su-iti nipātamattaṁ.",
  "atk-s0516a0:171_3": "Taṇhaṁ pariññāyāti tīhi pariññāhi taṇhaṁ parijānitvā.",
  "atk-s0516a0:171_4": "Sesaṁ sabbattha pubbe vuttanayattā pākaṭameva.",
  "atk-s0516a0:172_0": "52.",
  "atk-s0516a0:172_1": "Evaṁ bhagavā arahattanikūṭeneva desanaṁ niṭṭhāpesi, desanāpariyosāne pana nando bhagavato bhāsitaṁ abhinandamāno etābhinandāmīti gāthamāha.",
  "atk-s0516a0:172_2": "Idhāpi ca pubbe vuttasadiso eva dhammābhisamayo ahosīti.",
  "atk-s0516a0:173_0": "Saddhammappajjotikāya cūḷaniddesa-aṭṭhakathāya",
  "atk-s0516a0:174_0": "Nandamāṇavasuttaniddesavaṇṇanā niṭṭhitā.",
  "atk-s0516a0:175_0": "8. Hemakamāṇavasuttaniddesavaṇṇanā",
  "atk-s0516a0:176_0": "53.",
  "atk-s0516a0:176_1": "Aṭṭhame hemakasutte –",
  "atk-s0516a0:176_2": "ye me pubbe viyākaṁsūti ye bāvariādayo pubbe mayhaṁ sakaṁ laddhiṁ viyākaṁsu.",
  "atk-s0516a0:176_3": "Huraṁ gotamasāsanāti gotamasāsanato pubbataraṁ.",
  "atk-s0516a0:176_4": "Sabbaṁ taṁ takkavaḍḍhananti sabbaṁ taṁ kāmavitakkādivaḍḍhanaṁ.",
  "atk-s0516a0:177_0": "Ye caññe tassa ācariyāti ye ca aññe tassa bāvariyassa ācāre sikkhāpakā ācariyā.",
  "atk-s0516a0:177_1": "Te sakaṁ diṭṭhinti te ācariyā attano diṭṭhiṁ.",
  "atk-s0516a0:177_2": "Sakaṁ khantinti attano khamanaṁ.",
  "atk-s0516a0:177_3": "Sakaṁ rucinti attano rocanaṁ.",
  "atk-s0516a0:177_4": "Vitakkavaḍḍhananti kāmavitakkādivitakkānaṁ uppādanaṁ punappunaṁ pavattanaṁ.",
  "atk-s0516a0:177_5": "Saṅkappavaḍḍhananti kāmasaṅkappādīnaṁ vaḍḍhanaṁ.",
  "atk-s0516a0:177_6": "Imāni dve padāni sabbasaṅgāhikavasena vuttāni.",
  "atk-s0516a0:177_7": "Idāni kāmavitakkādike sarūpato dassetuṁ “kāmavitakkavaḍḍhana”ntiādinā nayena navavitakke dassesi.",
  "atk-s0516a0:178_0": "54.Taṇhānigghātananti taṇhāvināsanaṁ.",
  "atk-s0516a0:179_0": "55-6.",
  "atk-s0516a0:179_1": "Athassa bhagavā taṁ dhammaṁ ācikkhanto “idhā”ti gāthādvayamāha.",
  "atk-s0516a0:179_2": "Tattha etadaññāya ye satāti etaṁ nibbānaṁ padamaccutaṁ “sabbe saṅkhārā aniccā”tiādinā nayena vipassantā anupubbena jānitvā ye kāyānupassanāsatiādīhi satā.",
  "atk-s0516a0:179_3": "Diṭṭhadhammābhinibbutāti viditadhammattā diṭṭhadhammā ca rāgādinibbānena ca abhinibbutā.",
  "atk-s0516a0:179_4": "Sesaṁ sabbattha pākaṭameva.",
  "atk-s0516a0:180_0": "Evaṁ bhagavā idampi suttaṁ arahattanikūṭeneva desesi, desanāpariyosāne ca pubbasadiso eva dhammābhisamayo ahosīti.",
  "atk-s0516a0:181_0": "Saddhammappajjotikāya cūḷaniddesa-aṭṭhakathāya",
  "atk-s0516a0:182_0": "Hemakamāṇavasuttaniddesavaṇṇanā niṭṭhitā.",
  "atk-s0516a0:183_0": "9. Todeyyamāṇavasuttaniddesavaṇṇanā",
  "atk-s0516a0:184_0": "57. Navame todeyyasutte – vimokkho tassa kīdisoti tassa kīdiso vimokkho icchitabboti pucchati.",
  "atk-s0516a0:185_0": "58.",
  "atk-s0516a0:185_1": "Idānissa aññavimokkhābhāvaṁ dassento bhagavā dutiyaṁ gāthamāha.",
  "atk-s0516a0:185_2": "Tattha vimokkho tassa nāparoti tassa añño vimokkho natthi.",
  "atk-s0516a0:186_0": "59.",
  "atk-s0516a0:186_1": "Evaṁ “taṇhakkhayo eva vimokkho”ti vuttepi tamatthaṁ asallakkhento “nirāsaso so uda āsasāno”ti puna pucchati.",
  "atk-s0516a0:186_2": "Tattha uda paññakappīti udāhu samāpattiñāṇādinā ñāṇena taṇhākappaṁ vā diṭṭhikappaṁ vā kappayati.",
  "atk-s0516a0:187_0": "60. Athassa bhagavā taṁ ācikkhanto catutthaṁ gāthamāha. Tattha kāmabhaveti kāme ca bhave ca.",
  "atk-s0516a0:188_0": "Rūpe nāsīsatīti catusamuṭṭhānike rūpārammaṇe chandarāgavasena na pattheti.",
  "atk-s0516a0:188_1": "Saddhādīsupi eseva nayo.",
  "atk-s0516a0:188_2": "Palibodhaṭṭhena rāgo eva kiñcanaṁ rāgakiñcanaṁ madanaṭṭhena vā.",
  "atk-s0516a0:188_3": "Dosakiñcanādīsupi eseva nayo.",
  "atk-s0516a0:188_4": "Sesaṁ sabbattha pākaṭameva.",
  "atk-s0516a0:189_0": "Evaṁ bhagavā idampi suttaṁ arahattanikūṭeneva desesi, desanāpariyosāne ca pubbasadiso eva dhammābhisamayo ahosīti.",
  "atk-s0516a0:190_0": "Saddhammappajjotikāya cūḷaniddesa-aṭṭhakathāya",
  "atk-s0516a0:191_0": "Todeyyamāṇavasuttaniddesavaṇṇanā niṭṭhitā.",
  "atk-s0516a0:192_0": "10. Kappamāṇavasuttaniddesavaṇṇanā",
  "atk-s0516a0:193_0": "61.",
  "atk-s0516a0:193_1": "Dasame kappasuttaniddese –",
  "atk-s0516a0:193_2": "majjhe sarasminti purimapacchimakoṭipaññāṇābhāvato majjhabhūte saṁsāreti vuttaṁ hoti.",
  "atk-s0516a0:193_3": "Tiṭṭhatanti tiṭṭhamānānaṁ.",
  "atk-s0516a0:193_4": "Yathāyidaṁ nāparaṁ siyāti yathā idaṁ dukkhaṁ puna na bhaveyya.",
  "atk-s0516a0:194_0": "Āgamananti pubbantato idhāgamanaṁ.",
  "atk-s0516a0:194_1": "Gamananti ito paralokagamanaṁ.",
  "atk-s0516a0:194_2": "Gamanāgamananti tadubhayavasena vuttaṁ.",
  "atk-s0516a0:194_3": "Kālanti maraṇakālaṁ.",
  "atk-s0516a0:194_4": "Gatīti nibbatti.",
  "atk-s0516a0:194_5": "Bhavābhavoti bhavato bhavo.",
  "atk-s0516a0:194_6": "Cuti cāti bhavato cavanañca.",
  "atk-s0516a0:194_7": "Upapatti cāti cutassa upapatti ca.",
  "atk-s0516a0:194_8": "Nibbatti cāti pātubhāvo ca.",
  "atk-s0516a0:194_9": "Bhedo cāti khandhabhedo ca.",
  "atk-s0516a0:194_10": "Jāti cāti jananañca.",
  "atk-s0516a0:194_11": "Jarā cāti hāni ca.",
  "atk-s0516a0:194_12": "Maraṇañcāti jīvitindriyassa cāgo ca.",
  "atk-s0516a0:194_13": "Purimāpi koṭi na paññāyatīti pubbāpi koṭi natthi na saṁvijjati.",
  "atk-s0516a0:194_14": "Tathā pacchimāpi koṭi.",
  "atk-s0516a0:195_0": "Ettakā jātiyoti etaparamā jātiyo.",
  "atk-s0516a0:195_1": "Vaṭṭaṁ vattīti saṁsārapavatti.",
  "atk-s0516a0:195_2": "Tato paraṁ na vattatīti tato uddhaṁ nappavattati.",
  "atk-s0516a0:195_3": "Hevaṁ natthīti evaṁ natthi na saṁvijjati.",
  "atk-s0516a0:195_4": "Hi-iti nipāto.",
  "atk-s0516a0:195_5": "Anamataggoyanti ayaṁ saṁsāro aviditaggo.",
  "atk-s0516a0:196_0": "Avijjānīvaraṇānanti avijjāya āvaritānaṁ.",
  "atk-s0516a0:196_1": "Taṇhāsaṁyojanānanti kāmarāgasaṅkhātataṇhābandhanabaddhānaṁ.",
  "atk-s0516a0:196_2": "Sandhāvatanti kāmadhātuyā punappunaṁ dhāvantānaṁ.",
  "atk-s0516a0:196_3": "Saṁsaratanti rūpārūpadhātuyā saṁsarantānaṁ.",
  "atk-s0516a0:196_4": "Dukkhaṁ paccanubhūtanti kāyikacetasikadukkhaṁ anubhūtaṁ vinditaṁ.",
  "atk-s0516a0:196_5": "Tibbanti bahalaṁ.",
  "atk-s0516a0:196_6": "Byasananti avaḍḍhi vināso.",
  "atk-s0516a0:196_7": "Kaṭasī vaḍḍhitāti susānavaḍḍhitaṁ.",
  "atk-s0516a0:196_8": "Alamevāti yuttameva.",
  "atk-s0516a0:196_9": "Sabbasaṅkhāresūti tebhūmakasaṅkhāresu.",
  "atk-s0516a0:196_10": "Nibbinditunti ukkaṇṭhituṁ.",
  "atk-s0516a0:196_11": "Virajjitunti virāgaṁ uppādetuṁ.",
  "atk-s0516a0:196_12": "Vimuccitunti mocetuṁ.",
  "atk-s0516a0:196_13": "Vaṭṭaṁ vattissatīti saṁsārapavattaṁ tebhūmakavaṭṭaṁ anāgate pavattissati.",
  "atk-s0516a0:196_14": "Tato paraṁ na vattissatīti tato uddhaṁ anāgate saṁsārapavattaṁ nappavattissati.",
  "atk-s0516a0:196_15": "Jātibhayeti jātiṁ paṭicca uppajjanakabhaye.",
  "atk-s0516a0:196_16": "Jarābhayādīsupi eseva nayo.",
  "atk-s0516a0:197_0": "62-3.",
  "atk-s0516a0:197_1": "Athassa bhagavā tamatthaṁ byākaronto uparūparigāthāyo abhāsi.",
  "atk-s0516a0:197_2": "Dutiyagāthā vuttatthāyeva.",
  "atk-s0516a0:197_3": "Tatiyagāthāya akiñcananti kiñcanapaṭipakkhaṁ.",
  "atk-s0516a0:197_4": "Anādānanti ādānapaṭipakkhaṁ, kiñcanādānavūpasamanti vuttaṁ hoti.",
  "atk-s0516a0:197_5": "Anāparanti aparapaṭibhāgadīpavirahitaṁ, seṭṭhanti vuttaṁ hoti.",
  "atk-s0516a0:198_0": "64. Catutthagāthāya na te mārassa paddhagūti te mārassa paddhacarā paricārikā sissā na honti.",
  "atk-s0516a0:199_0": "Mahājanaṁ pāse niyojetvā māretīti māro.",
  "atk-s0516a0:199_1": "Akusalakamme niyuttattā kaṇho.",
  "atk-s0516a0:199_2": "Chasu devalokesu adhipatittā adhipati.",
  "atk-s0516a0:199_3": "Akusalānaṁ dhammānaṁ antaṁ gatattā antagū.",
  "atk-s0516a0:199_4": "Pāpajanaṁ na muñcatīti namuci.",
  "atk-s0516a0:199_5": "Sativippavāsappamattapuggalānaṁ ñātakoti pamattabandhu.",
  "atk-s0516a0:199_6": "Sesaṁ sabbattha pākaṭameva.",
  "atk-s0516a0:200_0": "Evaṁ bhagavā idampi suttaṁ arahattanikūṭeneva desesi, desanāpariyosāne ca pubbasadisova dhammābhisamayo ahosīti.",
  "atk-s0516a0:201_0": "Saddhammappajjotikāya cūḷaniddesa-aṭṭhakathāya",
  "atk-s0516a0:202_0": "Kappamāṇavasuttaniddesavaṇṇanā niṭṭhitā.",
  "atk-s0516a0:203_0": "11. Jatukaṇṇimāṇavasuttaniddesavaṇṇanā",
  "atk-s0516a0:204_0": "65.",
  "atk-s0516a0:204_1": "Ekādasame jatukaṇṇisutte –",
  "atk-s0516a0:204_2": "sutvānahaṁ vīra akāmakāminti ahaṁ “itipi so bhagavā”tiādinā nayena vīra kāmānaṁ akāmanato akāmakāmiṁ buddhaṁ sutvā.",
  "atk-s0516a0:204_3": "Akāmamāgamanti nikkāmaṁ bhagavantaṁ pucchituṁ āgatomhi.",
  "atk-s0516a0:204_4": "Sahajanettāti sahajātasabbaññutaññāṇacakkhu.",
  "atk-s0516a0:204_5": "Yathātacchanti yathātathaṁ.",
  "atk-s0516a0:204_6": "Brūhi meti puna yācanto bhaṇati.",
  "atk-s0516a0:204_7": "Yācanto hi sahassakkhattumpi bhaṇeyya, ko pana vādo dvikkhattuṁ.",
  "atk-s0516a0:205_0": "Itipi so bhagavā arahaṁ sammāsambuddhoti imesaṁ padānaṁ attho heṭṭhā vuttova.",
  "atk-s0516a0:205_1": "Vijjāhi pana caraṇena ca sampannattā vijjācaraṇasampanno.",
  "atk-s0516a0:205_2": "Tattha vijjāti tissopi vijjā aṭṭhapi vijjā.",
  "atk-s0516a0:205_3": "Tisso vijjā bhayabheravasutte vuttanayena veditabbā, aṭṭha ambaṭṭhasutte.",
  "atk-s0516a0:205_4": "Tattha hi vipassanāñāṇena manomayiddhiyā ca saha cha abhiññā pariggahetvā aṭṭha vijjā vuttā.",
  "atk-s0516a0:205_5": "Caraṇanti sīlasaṁvaro indriyesu guttadvāratā bhojane mattaññutā jāgariyānuyogo satta saddhammā cattāri rūpāvacarajjhānānīti ime pannarasa dhammā veditabbā.",
  "atk-s0516a0:205_6": "Imeyeva hi pannarasa dhammā yasmā etehi carati ariyasāvako gacchati amataṁ disaṁ, tasmā “caraṇa”nti vuttā. Yathāha –",
  "atk-s0516a0:205_7": "“idha, mahānāma, ariyasāvako sīlavā hotī”ti sabbaṁ majjhimapaṇṇāsake vuttanayena veditabbaṁ.",
  "atk-s0516a0:205_8": "Bhagavā imāhi vijjāhi iminā ca caraṇena samannāgato, tena vuccati vijjācaraṇasampannoti.",
  "atk-s0516a0:205_9": "Tattha vijjāsampadā bhagavato sabbaññutaṁ pūretvā ṭhitā, caraṇasampadā mahākāruṇikataṁ.",
  "atk-s0516a0:205_10": "So sabbaññutāya sabbasattānaṁ atthānatthaṁ ñatvā mahākāruṇikatāya anatthaṁ parivajjetvā atthe niyojeti, yathā taṁ vijjācaraṇasampanno.",
  "atk-s0516a0:205_11": "Tenassa sāvakā suppaṭipannā honti, no duppaṭipannā, vijjācaraṇavipannānañhi sāvakā attantapādayo viya.",
  "atk-s0516a0:206_0": "Sobhanagamanattā sundaraṁ ṭhānaṁ gatattā sammā gatattā sammā ca gadattā sugato.",
  "atk-s0516a0:206_1": "Gamanampi hi gatanti vuccati.",
  "atk-s0516a0:206_2": "Tañca bhagavato sobhanaṁ parisuddhamanavajjaṁ.",
  "atk-s0516a0:206_3": "Kiṁ pana tanti?",
  "atk-s0516a0:206_4": "Ariyamaggo.",
  "atk-s0516a0:206_5": "Tena hesa gamanena khemaṁ disaṁ asajjamāno gatoti sobhanagamanattā sugato.",
  "atk-s0516a0:206_6": "Sundarañcesa ṭhānaṁ gato amataṁ nibbānanti sundaraṁ ṭhānaṁ gatattāpi sugato.",
  "atk-s0516a0:206_7": "Sammā ca gato tena tena maggena pahīne kilese puna apaccāgacchanto.",
  "atk-s0516a0:206_8": "Vuttañhetaṁ –",
  "atk-s0516a0:207_0": "“Sotāpattimaggena ye kilesā pahīnā, te kilese na puneti na pacceti na paccāgacchatīti sugato…pe…",
  "atk-s0516a0:207_1": "arahattamaggena ye kilesā pahīnā, te kilese na puneti na pacceti na paccāgacchatīti sugato”ti.",
  "atk-s0516a0:208_0": "Sammā vā gato dīpaṅkarapādamūlato pabhuti yāva bodhimaṇḍā tāva samatiṁsapāramīpūrikāya sammā paṭipattiyā sabbalokassa hitasukhameva karonto sassataṁ ucchedaṁ kāmasukhaṁ attakilamathanti ime ca ante anupagacchanto gatoti sammā gatattāpi sugato.",
  "atk-s0516a0:208_1": "Sammā cesa gadati yuttaṭṭhānesu yuttameva vācaṁ bhāsatīti sammā gadattāpi sugato.",
  "atk-s0516a0:209_0": "Tatridaṁ sādhakasuttaṁ –",
  "atk-s0516a0:210_0": "“Yaṁ tathāgato vācaṁ jānāti abhūtaṁ atacchaṁ anatthasaṁhitaṁ, sā ca paresaṁ appiyā amanāpā, na taṁ tathāgato vācaṁ bhāsati.",
  "atk-s0516a0:210_1": "Yampi tathāgato vācaṁ jānāti bhūtaṁ tacchaṁ anatthasaṁhitaṁ, sā ca paresaṁ appiyā amanāpā, tampi tathāgato vācaṁ na bhāsati.",
  "atk-s0516a0:210_2": "Yañca kho tathāgato vācaṁ jānāti bhūtaṁ tacchaṁ atthasaṁhitaṁ, sā ca paresaṁ appiyā amanāpā, tatra kālaññū tathāgato hoti tassā vācāya veyyākaraṇāya.",
  "atk-s0516a0:210_3": "Yaṁ tathāgato vācaṁ jānāti abhūtaṁ atacchaṁ anatthasaṁhitaṁ.",
  "atk-s0516a0:210_4": "Sā ca paresaṁ piyā manāpā, na taṁ tathāgato vācaṁ bhāsati.",
  "atk-s0516a0:210_5": "Yampi tathāgato vācaṁ jānāti bhūtaṁ tacchaṁ anatthasaṁhitaṁ, sā ca paresaṁ piyā manāpā, tampi tathāgato vācaṁ na bhāsati.",
  "atk-s0516a0:210_6": "Yañca kho tathāgato vācaṁ jānāti bhūtaṁ tacchaṁ atthasaṁhitaṁ, sā ca paresaṁ piyā manāpā, tatra kālaññū tathāgato hoti tassā vācāya veyyākaraṇāyā”ti.",
  "atk-s0516a0:211_0": "Evaṁ sammā gadattāpi sugatoti veditabbo.",
  "atk-s0516a0:212_0": "Sabbathā viditalokattā pana lokavidū.",
  "atk-s0516a0:212_1": "So hi bhagavā sabhāvato samudayato nirodhato nirodhūpāyatoti sabbathā lokaṁ avedi aññāsi paṭivijjhi. Yathāha –",
  "atk-s0516a0:213_0": "“Yattha kho, āvuso, na jāyati na jīyati na mīyati na cavati na upapajjati, nāhaṁ taṁ gamanena lokassa antaṁ ñāteyyaṁ daṭṭheyyaṁ patteyyanti vadāmi.",
  "atk-s0516a0:213_1": "Na cāhaṁ, āvuso, appatvāva lokassa antaṁ dukkhassa antakiriyaṁ vadāmi.",
  "atk-s0516a0:213_2": "Api cāhaṁ, āvuso, imasmiṁyeva byāmamatte kaḷevare sasaññimhi samanake lokañca paññapemi lokasamudayañca lokanirodhañca lokanirodhagāminiñca paṭipadaṁ.",
  "atk-s0516a0:214_0": "“Gamanena na pattabbo, lokassanto kudācanaṁ;",
  "atk-s0516a0:215_0": "Na ca appatvā lokantaṁ, dukkhā atthi pamocanaṁ.",
  "atk-s0516a0:216_0": "“Tasmā have lokavidū sumedho, lokantagū vusitabrahmacariyo;",
  "atk-s0516a0:217_0": "Lokassa antaṁ samitāvi ñatvā, nāsīsatī lokamimaṁ parañcā”ti. ;",
  "atk-s0516a0:218_0": "Api ca –",
  "atk-s0516a0:218_1": "tayo lokā saṅkhāraloko sattaloko okāsalokoti.",
  "atk-s0516a0:218_2": "Tattha “eko loko sabbe sattā āhāraṭṭhitikā”ti āgataṭṭhāne saṅkhāraloko veditabbo.",
  "atk-s0516a0:218_3": "“Sassato lokoti vā asassato lokoti vā”ti āgataṭṭhāne sattaloko.",
  "atk-s0516a0:219_0": "“Yāvatā candimasūriyā pariharanti, disā bhanti virocamānā;",
  "atk-s0516a0:220_0": "Tāva sahassadhā loko, ettha te vattatī vaso”ti. –",
  "atk-s0516a0:221_0": "Āgataṭṭhāne okāsaloko.",
  "atk-s0516a0:221_1": "Tampi bhagavā sabbathā avedi.",
  "atk-s0516a0:221_2": "Tathā hissa “eko loko sabbe sattā āhāraṭṭhitikā.",
  "atk-s0516a0:221_3": "Dve lokā nāmañca rūpañca.",
  "atk-s0516a0:221_4": "Tayo lokā tisso vedanā.",
  "atk-s0516a0:221_5": "Cattāro lokā cattāro āhārā.",
  "atk-s0516a0:221_6": "Pañca lokā pañcupādānakkhandhā.",
  "atk-s0516a0:221_7": "Cha lokā cha ajjhattikāni āyatanāni.",
  "atk-s0516a0:221_8": "Satta lokā satta viññāṇaṭṭhitiyo.",
  "atk-s0516a0:221_9": "Aṭṭha lokā aṭṭha lokadhammā.",
  "atk-s0516a0:221_10": "Nava lokā nava sattāvāsā.",
  "atk-s0516a0:221_11": "Dasa lokā dasāyatanāni.",
  "atk-s0516a0:221_12": "Dvādasa lokā dvādasāyatanāni.",
  "atk-s0516a0:221_13": "Aṭṭhārasalokā aṭṭhārasa dhātuyo”ti ayaṁ saṅkhāralokopi sabbathā vidito.",
  "atk-s0516a0:222_0": "Yasmā panesa sabbesampi sattānaṁ āsayaṁ jānāti, anusayaṁ jānāti, caritaṁ jānāti, adhimuttiṁ jānāti, apparajakkhe mahārajakkhe tikkhindriye mudindriye, svākāre dvākāre, suviññāpaye duviññāpaye, bhabbe abhabbe satte jānāti.",
  "atk-s0516a0:222_1": "Tasmāssa sattalokopi sabbathā vidito.",
  "atk-s0516a0:222_2": "Yathā ca sattaloko, evaṁ okāsalokopi.",
  "atk-s0516a0:222_3": "Tathā hesa ekaṁ cakkavāḷaṁ āyāmato ca vitthārato ca yojanānaṁ dvādasa satasahassāni catutiṁsa satāni ca paññāsañca yojanāni.",
  "atk-s0516a0:222_4": "Parikkhepato –",
  "atk-s0516a0:223_0": "Sabbaṁ satasahassāni, chattiṁsa parimaṇḍalaṁ;",
  "atk-s0516a0:224_0": "Dasa ceva sahassāni, aḍḍhuḍḍhāni satāni ca.",
  "atk-s0516a0:225_0": "Tattha –",
  "atk-s0516a0:226_0": "Duve satasahassāni, cattāri nahutāni ca;",
  "atk-s0516a0:227_0": "Ettakaṁ bahalattena, saṅkhātāyaṁ vasundharā.",
  "atk-s0516a0:228_0": "Tassāyeva sandhārakaṁ –",
  "atk-s0516a0:229_0": "Cattāri satasahassāni, aṭṭheva nahutāni ca;",
  "atk-s0516a0:230_0": "Ettakaṁ bahalattena, jalaṁ vāte patiṭṭhitaṁ.",
  "atk-s0516a0:231_0": "Tassāpi sandhārako –",
  "atk-s0516a0:232_0": "Nava satasahassāni, māluto nabhamuggato;",
  "atk-s0516a0:233_0": "Saṭṭhi ceva sahassāni, esā lokassa saṇṭhiti.",
  "atk-s0516a0:234_0": "Evaṁ saṇṭhite cettha yojanānaṁ –",
  "atk-s0516a0:235_0": "Caturāsīti sahassāni, ajjhogāḷho mahaṇṇave;",
  "atk-s0516a0:236_0": "Accuggato tāvadeva, sineru pabbatuttamo.",
  "atk-s0516a0:237_0": "Tato upaḍḍhupaḍḍhena, pamāṇena yathākkamaṁ;",
  "atk-s0516a0:238_0": "Ajjhogāḷhuggatā dibbā, nānāratanacittitā.",
  "atk-s0516a0:239_0": "Yugandharo īsadharo, karavīko sudassano;",
  "atk-s0516a0:240_0": "Nemindharo vinatako, assakaṇṇo giri brahā.",
  "atk-s0516a0:241_0": "Ete satta mahāselā, sinerussa samantato;",
  "atk-s0516a0:242_0": "Mahārājānamāvāsā, devayakkhanisevitā.",
  "atk-s0516a0:243_0": "Yojanānaṁ satānucco, himavā pañca pabbato;",
  "atk-s0516a0:244_0": "Yojanānaṁ sahassāni, tīṇi āyatavitthato.",
  "atk-s0516a0:245_0": "Caturāsītisahassehi, kūṭehi paṭimaṇḍito;",
  "atk-s0516a0:246_0": "Tipañcayojanakkhandha-parikkhepā nagavhayā.",
  "atk-s0516a0:247_0": "Paññāsayojanakkhandha-sākhāyāmā samantato;",
  "atk-s0516a0:248_0": "Satayojanavitthiṇṇā, tāvadeva ca uggatā;",
  "atk-s0516a0:249_0": "Jambū yassānubhāvena, jambudīpo pakāsito. ;",
  "atk-s0516a0:250_0": "Yañcetaṁ jambuyā pamāṇaṁ, etadeva asurānaṁ cittapāṭaliyā, garuḷānaṁ simbalirukkhassa, aparagoyāne kadambassa, uttarakurūsu kapparukkhassa, pubbavidehe sirīsassa, tāvatiṁsesu pāricchattakassāti.",
  "atk-s0516a0:250_1": "Tenāhu porāṇā –",
  "atk-s0516a0:251_0": "“Pāṭalī simbalī jambū, devānaṁ pāricchattako;",
  "atk-s0516a0:252_0": "Kadambo kapparukkho ca, sirīsena bhavati sattamaṁ.",
  "atk-s0516a0:253_0": "“Dve asīti sahassāni, ajjhogāḷho mahaṇṇave;",
  "atk-s0516a0:254_0": "Accuggato tāvadeva, cakkavāḷasiluccayo;",
  "atk-s0516a0:255_0": "Parikkhipitvā taṁ sabbaṁ, lokadhātumayaṁ ṭhito”ti. ;",
  "atk-s0516a0:256_0": "Tattha candamaṇḍalaṁ ekūnapaññāsayojanaṁ, sūriyamaṇḍalaṁ paññāsayojanaṁ, tāvatiṁsabhavanaṁ dasasahassayojanaṁ, tathā asurabhavanaṁ avīcimahānirayo jambudīpo ca.",
  "atk-s0516a0:256_1": "Aparagoyānaṁ sattasahassayojanaṁ.",
  "atk-s0516a0:256_2": "Tathā pubbavideho.",
  "atk-s0516a0:256_3": "Uttarakuru aṭṭhasahassayojano.",
  "atk-s0516a0:256_4": "Ekameko cettha mahādīpo pañcasatapañcasataparittadīpaparivāro.",
  "atk-s0516a0:256_5": "Taṁ sabbampi ekaṁ cakkavāḷaṁ ekā lokadhātu.",
  "atk-s0516a0:256_6": "Tadantaresu lokantarikanirayā.",
  "atk-s0516a0:256_7": "Evaṁ anantāni cakkavāḷāni anantā lokadhātuyo bhagavā anantena buddhañāṇena avedi aññāsi paṭivijjhi.",
  "atk-s0516a0:256_8": "Evamassa okāsalokopi sabbathā vidito.",
  "atk-s0516a0:256_9": "Evampi sabbathā viditalokattā lokavidū.",
  "atk-s0516a0:257_0": "Attano pana guṇehi visiṭṭhatarassa kassaci abhāvato natthi etassa uttaroti anuttaro.",
  "atk-s0516a0:257_1": "Tathā hesa sīlaguṇenapi sabbaṁ lokaṁ abhibhavati samādhi…pe… paññā… vimutti…",
  "atk-s0516a0:257_2": "vimuttiñāṇadassanaguṇenapi.",
  "atk-s0516a0:257_3": "Sīlaguṇenapi asamo asamasamo appaṭimo appaṭibhāgo appaṭipuggalo…pe…",
  "atk-s0516a0:257_4": "vimuttiñāṇadassanaguṇenapi. Yathāha –",
  "atk-s0516a0:257_5": "“na kho panāhaṁ passāmi sadevake loke…pe…",
  "atk-s0516a0:257_6": "sadevamanussāya attanā sīlasampannatara”nti vitthāro.",
  "atk-s0516a0:258_0": "Evaṁ aggapasādasuttādīni “na me ācariyo atthī”tiādikā gāthāyo ca vitthāretabbā.",
  "atk-s0516a0:259_0": "Purisadamme sāretīti purisadammasārathi, dameti vinetīti vuttaṁ hoti.",
  "atk-s0516a0:259_1": "Tattha purisadammāti adantā dametuṁ yuttā tiracchānapurisāpi manussapurisāpi amanussapurisāpi.",
  "atk-s0516a0:259_2": "Tathā hi bhagavatā tiracchānapurisāpi apalālo nāgarājā cūḷodaro mahodaro aggisikho dhūmasikho aravāḷo nāgarājā dhanapālako hatthīti evamādayo damitā nibbisā katā, saraṇesu ca sīlesu ca patiṭṭhāpitā.",
  "atk-s0516a0:259_3": "Manussapurisāpi saccakanigaṇṭhaputtaambaṭṭhamāṇavapokkharasātisoṇadantakūṭadantādayo.",
  "atk-s0516a0:259_4": "Amanussapurisāpi āḷavakasūcilomakharalomayakkhasakkadevarājādayo damitā vinītā vicitrehi vinayanūpāyehi.",
  "atk-s0516a0:259_5": "“Ahaṁ kho kesi purisadamme saṇhenapi vinemi, pharusenapi vinemi, saṇhapharusenapi vinemī”ti idañcettha suttaṁ vitthāretabbaṁ.",
  "atk-s0516a0:259_6": "Api ca bhagavā visuddhasīlādīnaṁ paṭhamajjhānādīni sotāpannādīnañca uttarimaggapaṭipadaṁ ācikkhanto dantepi dametiyeva.",
  "atk-s0516a0:260_0": "Atha vā anuttaro purisadammasārathīti ekamevidaṁ atthapadaṁ.",
  "atk-s0516a0:260_1": "Bhagavā hi tathā purisadamme sāreti, yathā ekapallaṅkeneva nisinnā aṭṭha disā asajjamānā dhāvanti.",
  "atk-s0516a0:260_2": "Tasmā “anuttaro purisadammasārathī”ti vuccati.",
  "atk-s0516a0:260_3": "“Hatthidamakena, bhikkhave, hatthi dammo sārito ekaṁyeva disaṁ dhāvatī”ti idañcettha suttaṁ vitthāretabbaṁ.",
  "atk-s0516a0:261_0": "Vīriyavāti ariyamaggena sabbapāpakehi virato.",
  "atk-s0516a0:261_1": "Pahūti pabhū.",
  "atk-s0516a0:261_2": "Visavīti parasantāne vīriyuppādako.",
  "atk-s0516a0:261_3": "Alamattoti samatthacitto.",
  "atk-s0516a0:262_0": "Viratoti ariyamaggena viratattā āyatiṁ appaṭisandhiko.",
  "atk-s0516a0:262_1": "Sabbapāpakehi nirayadukkhaṁ aticcāti āyatiṁ appaṭisandhitāya nirayadukkhaṁ aticca ṭhito.",
  "atk-s0516a0:262_2": "Vīriyavāsoti vīriyaniketo.",
  "atk-s0516a0:262_3": "So vīriyavāti so khīṇāsavo “vīriyavā”ti vattabbataṁ arahati.",
  "atk-s0516a0:262_4": "Padhānavā vīro tādīti imāni panassa thutivacanāni.",
  "atk-s0516a0:262_5": "So hi padhānavā maggajjhānapadhānena, vīro kilesārividdhaṁsanasamatthatāya, tādi nibbikāratāya pavuccate tathattāti tathārūpo “vīriyavā”ti pavuccati.",
  "atk-s0516a0:263_0": "Te kāmakāminoti ete rūpādivatthukāme icchantā.",
  "atk-s0516a0:263_1": "Rāgarāginoti rāgena rañjitā.",
  "atk-s0516a0:263_2": "Saññāsaññinoti rāgasaññāya saññino.",
  "atk-s0516a0:263_3": "Nakāme kāmetīti rūpādivatthukāme na pattheti.",
  "atk-s0516a0:263_4": "Akāmoti kāmehi virahito.",
  "atk-s0516a0:263_5": "Nikkāmoti nikkantakāmo.",
  "atk-s0516a0:264_0": "Sabbaññutaññāṇanti tiyaddhagataṁ sabbaneyyapathaṁ jānātīti sabbaññū, tassa bhāvo sabbaññutā, sabbaññutā eva ñāṇaṁ sabbaññutaññāṇaṁ, sabbaññutaññāṇasaṅkhātaṁ nettañca vāsanāya saha kilese parājetvā jitattā jinabhāvo ca apubbaṁ acarimaṁ apure apacchā ekasmiṁ khaṇe ekasmiṁ kāle uppanno pubbantato uddhaṁ pannoti uppanno.",
  "atk-s0516a0:265_0": "66.Tejī tejasāti tejena samannāgato tejasā abhibhuyya.",
  "atk-s0516a0:265_1": "Yamahaṁ vijaññaṁ jātijarāya idha vippahānanti yaṁ ahaṁ jātijarāya pahānabhūtaṁ dhammaṁ idheva jāneyyaṁ.",
  "atk-s0516a0:266_0": "Jagatīti pathavī.",
  "atk-s0516a0:266_1": "Sabbaṁ ākāsagatanti sakalaṁ ākāse pavattaṁ patthaṭaṁ.",
  "atk-s0516a0:266_2": "Tamagatanti tamameva tamagataṁ andhakāraṁ yathā gūthagataṁ muttagatanti.",
  "atk-s0516a0:266_3": "Abhivihaccāti nāsetvā.",
  "atk-s0516a0:266_4": "Andhakāraṁ vidhamitvāti cakkhuviññāṇuppattinivārakaṁ andhakāraṁ palāpetvā.",
  "atk-s0516a0:266_5": "Ālokaṁ dassayitvāti sūriyālokaṁ dassayitvā.",
  "atk-s0516a0:266_6": "Ākāseti ajaṭākāse.",
  "atk-s0516a0:266_7": "Antalikkheti antaradhātusamatthatucchokāse.",
  "atk-s0516a0:266_8": "Gaganapatheti devatānaṁ gamanamagge gacchati.",
  "atk-s0516a0:266_9": "Sabbaṁ abhisaṅkhārasamudayanti sakalaṁ kammaṁ samudayaṁ uppādaṁ, taṇhanti attho.",
  "atk-s0516a0:266_10": "Kilesatamaṁ avijjandhakāraṁ vidhamitvāti kilesatamasaṅkhātaṁ aññāṇaṁ avijjandhakāraṁ nīharitvā nāsetvā.",
  "atk-s0516a0:266_11": "Ñāṇālokaṁ paññālokaṁ dassayitvā.",
  "atk-s0516a0:266_12": "Vatthukāme parijānitvāti rūpādivatthukāme ñātatīraṇapariññāya jānitvā.",
  "atk-s0516a0:266_13": "Kilesakāme pahāyāti upatāpanasaṅkhāte kilesakāme pahānapariññāya pajahitvā.",
  "atk-s0516a0:267_0": "67.",
  "atk-s0516a0:267_1": "Athassa bhagavā taṁ dhammaṁ ācikkhanto uparūparigāthāyo abhāsi.",
  "atk-s0516a0:267_2": "Tattha nekkhammaṁ daṭṭhu khematoti nibbānañca nibbānagāminiñca paṭipadaṁ “khema”nti disvā.",
  "atk-s0516a0:267_3": "Uggahitanti taṇhāvasena diṭṭhivasena gahitaṁ.",
  "atk-s0516a0:267_4": "Nirattaṁ vāti nirassitabbaṁ vā, muñcitabbanti vuttaṁ hoti.",
  "atk-s0516a0:267_5": "Mā te vijjitthāti mā te ahosi.",
  "atk-s0516a0:267_6": "Kiñcananti rāgādikiñcanaṁ, tampi te mā vijjittha.",
  "atk-s0516a0:268_0": "Muñcitabbanti muñcitvā na puna gahetabbaṁ.",
  "atk-s0516a0:268_1": "Vijahitabbanti cajitabbaṁ.",
  "atk-s0516a0:268_2": "Vinodetabbanti khipitabbaṁ.",
  "atk-s0516a0:268_3": "Byantīkātabbanti vigatantaṁ kātabbaṁ.",
  "atk-s0516a0:268_4": "Anabhāvaṁ gametabbanti anu anu abhāvaṁ gametabbaṁ.",
  "atk-s0516a0:269_0": "68-9.Pubbeti atīte saṅkhāre ārabbha uppannakilesā.",
  "atk-s0516a0:269_1": "Brāhmaṇāti bhagavā jatukaṇṇiṁ ālapati.",
  "atk-s0516a0:269_2": "Sesaṁ sabbattha pākaṭameva.",
  "atk-s0516a0:270_0": "Evaṁ bhagavā idampi suttaṁ arahattanikūṭeneva desesi, desanāpariyosāne ca pubbasadiso eva dhammābhisamayo ahosīti.",
  "atk-s0516a0:271_0": "Saddhammappajjotikāya cūḷaniddesa-aṭṭhakathāya",
  "atk-s0516a0:272_0": "Jatukaṇṇimāṇavasuttaniddesavaṇṇanā niṭṭhitā.",
  "atk-s0516a0:273_0": "12. Bhadrāvudhamāṇavasuttaniddesavaṇṇanā",
  "atk-s0516a0:274_0": "70.",
  "atk-s0516a0:274_1": "Dvādasame bhadrāvudhasutte –",
  "atk-s0516a0:274_2": "okañjahanti ālayaṁ jahaṁ.",
  "atk-s0516a0:274_3": "Taṇhacchidanti taṇhākāyacchidaṁ.",
  "atk-s0516a0:274_4": "Anejanti lokadhammesu nikkampaṁ.",
  "atk-s0516a0:274_5": "Nandiñjahanti anāgatarūpādipatthanājahaṁ.",
  "atk-s0516a0:274_6": "Ekā eva hi sā taṇhā, thutivasena idha nānappakārato vuttā.",
  "atk-s0516a0:274_7": "Kappañjahanti duvidhaṁ kappajahaṁ.",
  "atk-s0516a0:274_8": "Abhiyāceti ativiya yācāmi.",
  "atk-s0516a0:274_9": "Sutvāna nāgassa apanamissanti itoti nāgassa tava bhagavato vacanaṁ sutvā ito pāsāṇakacetiyato bahujanā pakkamissantīti adhippāyo.",
  "atk-s0516a0:275_0": "Yeupayupādānāti taṇhādiṭṭhīhi upagantvā gahitā.",
  "atk-s0516a0:275_1": "Cetaso adhiṭṭhānāti citte patiṭṭhitā.",
  "atk-s0516a0:275_2": "Abhinivesānusayāti patiṭṭhahitvā āgantvā sayitā.",
  "atk-s0516a0:276_0": "71.Janapadehi saṅgatāti aṅgādīhi janapadehi idha samāgatā. Viyākarohīti dhammaṁ desehi.",
  "atk-s0516a0:277_0": "Saṅgatāti ete khattiyādayo ekībhūtā.",
  "atk-s0516a0:277_1": "Samāgatāti vuttappakārehi janapadehi āgatā.",
  "atk-s0516a0:277_2": "Samohitāti rāsībhūtā.",
  "atk-s0516a0:277_3": "Sannipatitāti adhiyogā.",
  "atk-s0516a0:278_0": "72.",
  "atk-s0516a0:278_1": "Athassa āsayānulomena dhammaṁ desento bhagavā uparūparigāthāyo abhāsi.",
  "atk-s0516a0:278_2": "Tattha ādānataṇhanti rūpādīnaṁ ādāyikaṁ gahaṇataṇhaṁ, taṇhupādānanti vuttaṁ hoti.",
  "atk-s0516a0:278_3": "Yaṁ yañhi lokasmimupādiyantīti etesu uddhādibhedesu yaṁ yaṁ gaṇhanti.",
  "atk-s0516a0:278_4": "Teneva māro anvetijantunti teneva upādānapaccayanibbattakammābhisaṅkhāranibbattavasena paṭisandhikkhandhamāro taṁ sattaṁ anugacchati.",
  "atk-s0516a0:279_0": "73.Tasmā pajānanti tasmā etamādīnavaṁ aniccādivasena vā saṅkhāre pajānanto.",
  "atk-s0516a0:279_1": "Ādānasatte iti pekkhamāno, pajaṁ imaṁ maccudheyye visattanti ādātabbaṭṭhena ādānesu rūpādīsu satte sabbaloke imaṁ pajaṁ maccudheyye laggaṁ pekkhamāno, ādānasatte vā ādānābhiniviṭṭhe puggale ādānasaṅgahetuñca imaṁ pajaṁ maccudheyye laggaṁ tato vītikkamituṁ asamatthaṁ iti pekkhamāno kiñcanaṁ sabbaloke na upādiyethāti.",
  "atk-s0516a0:279_2": "Sesaṁ sabbattha pākaṭameva.",
  "atk-s0516a0:280_0": "Evaṁ bhagavā idampi suttaṁ arahattanikūṭeneva desesi, desanāpariyosāne ca pubbasadiso eva dhammābhisamayo ahosīti.",
  "atk-s0516a0:281_0": "Saddhammappajjotikāya cūḷaniddesa-aṭṭhakathāya",
  "atk-s0516a0:282_0": "Bhadrāvudhasuttaniddesavaṇṇanā niṭṭhitā.",
  "atk-s0516a0:283_0": "13. Udayamāṇavasuttaniddesavaṇṇanā",
  "atk-s0516a0:284_0": "74. Terasame udayasutte – aññāvimokkhanti paññānubhāvanijjhānaṁ taṁ vimokkhaṁ pucchati.",
  "atk-s0516a0:285_0": "Paṭhamenapi jhānena jhāyīti vitakkavicārapītisukhacittekaggatāsampayuttena pañcaṅgikena paṭhamajjhānena jhāyatīti jhāyī.",
  "atk-s0516a0:285_1": "Dutiyenāti pītisukhacittekaggatāsampayuttena.",
  "atk-s0516a0:285_2": "Tatiyenāti sukhacittekaggatāsampayuttena.",
  "atk-s0516a0:285_3": "Catutthenāti upekkhācittekaggatāsampayuttena.",
  "atk-s0516a0:285_4": "Savitakkasavicārenapi jhānena jhāyīti catukkanayapañcakanayesu paṭhamajjhānena savitakkasavicārenapi jhānena jhāyatīti jhāyī.",
  "atk-s0516a0:285_5": "Avitakkavicāramattenāti pañcakanaye dutiyena jhānena.",
  "atk-s0516a0:285_6": "Avitakkaavicārenāti dutiyatatiyādiavasesajhānena.",
  "atk-s0516a0:285_7": "Sappītikenāti pītisampayuttena dukatikajhānena.",
  "atk-s0516a0:285_8": "Nippītikenāti pītivirahitena tadavasesajhānena.",
  "atk-s0516a0:285_9": "Sātasahagatenāti sukhasahagatena tikacatukkajhānena.",
  "atk-s0516a0:285_10": "Upekkhāsahagatenāti catukkapañcakena.",
  "atk-s0516a0:285_11": "Suññatenapīti suññatavimokkhasampayuttena.",
  "atk-s0516a0:285_12": "Animittenapīti aniccanimittaṁ dhuvanimittaṁ animittañca ugghāṭetvā paṭiladdhena animittenapi jhānena jhāyatīti jhāyī.",
  "atk-s0516a0:285_13": "Appaṇihitenapīti maggāgamanavasena paṇidhiṁ sodhetvā pariyādiyitvā phalasamāpattivasena appaṇihitenapi.",
  "atk-s0516a0:285_14": "Lokiyenapīti lokiyena paṭhamadutiyatatiyacatutthena.",
  "atk-s0516a0:286_0": "Lokuttarenapīti teneva lokuttarasampayuttena.",
  "atk-s0516a0:286_1": "Jhānaratoti jhānesu abhirato.",
  "atk-s0516a0:286_2": "Ekattamanuyuttoti ekattaṁ ekībhāvaṁ anuyutto payutto.",
  "atk-s0516a0:286_3": "Sadatthagarukoti sakatthagaruko, ka-kārassāyaṁ da-kāro kato.",
  "atk-s0516a0:286_4": "Sadatthoti ca arahattaṁ veditabbaṁ.",
  "atk-s0516a0:286_5": "Tañhi attūpanibaddhaṭṭhena attānaṁ avijahanaṭṭhena attano paramatthaṭṭhena ca attano atthattā sakatthoti vuccati.",
  "atk-s0516a0:286_6": "Phalasamāpattisamāpajjanavasena sakatthagaruko, “nibbānagaruko”ti eke.",
  "atk-s0516a0:286_7": "Arajoti nikkileso.",
  "atk-s0516a0:286_8": "Virajoti vigatakileso.",
  "atk-s0516a0:286_9": "Nirajoti apanītakileso, “vitarajo”tipi pāṭho, soyevattho.",
  "atk-s0516a0:286_10": "Rajāpagatoti kilesehi dūrībhūto.",
  "atk-s0516a0:286_11": "Rajavippahīnoti kilesappahīno.",
  "atk-s0516a0:286_12": "Rajavippayuttoti kilesehi mutto.",
  "atk-s0516a0:287_0": "Pāsāṇake cetiyeti pāsāṇapiṭṭhe pārāyanasuttantadesitaṭṭhāne.",
  "atk-s0516a0:287_1": "Sabbossukkapaṭippassaddhattāti sabbesaṁ kilesaussukkānaṁ paṭippassaddhattā, nāsitattā āsīno.",
  "atk-s0516a0:288_0": "Kiccākiccanti “idaṁ kattabbaṁ, idaṁ na kattabba”nti evaṁ manasā cintetabbaṁ.",
  "atk-s0516a0:288_1": "Karaṇīyākaraṇīyanti kāyadvārena avassaṁ idaṁ karaṇīyaṁ, idaṁ na karaṇīyanti evaṁ karaṇīyākaraṇīyaṁ.",
  "atk-s0516a0:288_2": "Pahīnanti vissaṭṭhaṁ.",
  "atk-s0516a0:288_3": "Vasippattoti paguṇabhāvappatto.",
  "atk-s0516a0:289_0": "75.",
  "atk-s0516a0:289_1": "Atha bhagavā yasmā udayo catutthajjhānalābhī, tasmāssa paṭiladdhajhānavasena nānappakārato aññāvimokkhaṁ dassento uparūparigāthamāha.",
  "atk-s0516a0:289_2": "Tattha pahānaṁ kāmacchandānanti yadidaṁ paṭhamaṁ jhānaṁ nibbattentassa kāmacchandapahānaṁ, tampi aññāvimokkhanti pabrūmi.",
  "atk-s0516a0:289_3": "Evaṁ sabbapadāni yojetabbāni.",
  "atk-s0516a0:290_0": "Yā cittassa akalyatāti cittassa gilānabhāvo.",
  "atk-s0516a0:290_1": "Gilāno hi akallakoti vuccati.",
  "atk-s0516a0:290_2": "Vinayepi vuttaṁ –",
  "atk-s0516a0:290_3": "“nāhaṁ, bhante, akallako”ti.",
  "atk-s0516a0:290_4": "Akammaññatāti cittagelaññasaṅkhātova akammaññatākāro.",
  "atk-s0516a0:290_5": "Olīyanāti olīyanākāro.",
  "atk-s0516a0:290_6": "Iriyāpathikacittañhi iriyāpathaṁ sandhāretuṁ asakkontaṁ rukkhe vagguli viya khīle laggitaphāṇitavārako viya ca olīyati, tassa taṁ ākāraṁ sandhāya “olīyanā”ti vuttaṁ.",
  "atk-s0516a0:290_7": "Dutiyapadaṁ upasaggavasena vaḍḍhitaṁ.",
  "atk-s0516a0:290_8": "Līnāti avipphārikatāya paṭikuṭitaṁ.",
  "atk-s0516a0:290_9": "Itare dve ākārabhāvaniddesā.",
  "atk-s0516a0:290_10": "Thinanti sappipiṇḍo viya avipphārikatāya ghanabhāvena ṭhitaṁ.",
  "atk-s0516a0:290_11": "Thiyanāti ākāraniddeso.",
  "atk-s0516a0:290_12": "Thiyitabhāvo thiyitattaṁ, avipphāravaseneva thaddhatāti attho.",
  "atk-s0516a0:291_0": "76.Upekkhāsatisaṁsuddhanti catutthajjhānaupekkhāsatīhi saṁsuddhaṁ.",
  "atk-s0516a0:291_1": "Dhammatakkapurejavanti iminā tasmiṁ catutthajjhānavimokkhe ṭhatvā jhānaṅgāni vipassitvā adhigataṁ arahattavimokkhaṁ vadati.",
  "atk-s0516a0:291_2": "Arahattavimokkhassa hi maggasampayuttasammāsaṅkappādibhedo dhammatakko purejavo hoti.",
  "atk-s0516a0:291_3": "Tenāha “dhammatakkapurejava”nti.",
  "atk-s0516a0:291_4": "Avijjāya pabhedananti etameva ca aññāvimokkhaṁ avijjāpabhedanasaṅkhātaṁ nibbānaṁ nissāya jātattā kāraṇopacārena “avijjāya pabhedana”nti brūmīti.",
  "atk-s0516a0:292_0": "Yā catutthe jhāne upekkhāti ettha upapattito ikkhatīti upekkhā, samaṁ passati apakkhapatitā hutvā passatīti attho.",
  "atk-s0516a0:292_1": "Upekkhanāti ākāraniddeso.",
  "atk-s0516a0:292_2": "Ajjhupekkhanāti upasaggavasena padaṁ vaḍḍhitaṁ.",
  "atk-s0516a0:292_3": "Cittasamatāti cittassekaggabhāvo.",
  "atk-s0516a0:292_4": "Cittappassaddhatāti cittassa ūnātirittavajjitabhāvo.",
  "atk-s0516a0:292_5": "Majjhattatāti cittassa majjhe ṭhitabhāvo.",
  "atk-s0516a0:293_0": "77.",
  "atk-s0516a0:293_1": "Evaṁ avijjāpabhedavacanena vuttaṁ nibbānaṁ sutvā “taṁ kissa vippahānena vuccatī”ti pucchanto “kiṁsu saṁyojano”ti gāthamāha.",
  "atk-s0516a0:293_2": "Tattha kiṁsu saṁyojanoti kiṁsaṁyojano.",
  "atk-s0516a0:293_3": "Vicāraṇanti vicāraṇakāraṇaṁ.",
  "atk-s0516a0:293_4": "Kissassa vippahānenāti kiṁnāmakassa assa dhammassa vippahānena.",
  "atk-s0516a0:294_0": "78.",
  "atk-s0516a0:294_1": "Athassa bhagavā tamatthaṁ byākaronto “nandisaṁyojano”ti gāthamāha.",
  "atk-s0516a0:294_2": "Tattha vitakkassāti kāmavitakkādiko vitakko assa.",
  "atk-s0516a0:295_0": "79.",
  "atk-s0516a0:295_1": "Idāni tassa nibbānassa maggaṁ pucchanto “kathaṁ satassā”ti gāthamāha.",
  "atk-s0516a0:295_2": "Tattha viññāṇanti abhisaṅkhāraviññāṇaṁ.",
  "atk-s0516a0:296_0": "80.",
  "atk-s0516a0:297_0": "Athassa maggaṁ kathento bhagavā “ajjhattañcā”ti gāthamāha.",
  "atk-s0516a0:297_1": "Tattha evaṁ satassāti evaṁ satassa sampajānassa.",
  "atk-s0516a0:297_2": "Sesaṁ sabbattha pākaṭameva.",
  "atk-s0516a0:298_0": "Evaṁ bhagavā idampi suttaṁ arahattanikūṭeneva desesi, desanāpariyosāne ca pubbasadisova dhammābhisamayo ahosīti.",
  "atk-s0516a0:299_0": "Saddhammappajjotikāya cūḷaniddesa-aṭṭhakathāya",
  "atk-s0516a0:300_0": "Udayamāṇavasuttaniddesavaṇṇanā niṭṭhitā.",
  "atk-s0516a0:301_0": "14. Posālamāṇavasuttaniddesavaṇṇanā",
  "atk-s0516a0:302_0": "81.",
  "atk-s0516a0:302_1": "Cuddasame posālasutte –",
  "atk-s0516a0:302_2": "yo atītaṁ ādisatīti yo bhagavā attano ca paresañca “ekampi jāti”ntiādibhedaṁ atītaṁ ādisati.",
  "atk-s0516a0:303_0": "Ekampi jātinti ekampi paṭisandhimūlakaṁ cutipariyosānaṁ ekabhavapariyāpannaṁ khandhasantānaṁ.",
  "atk-s0516a0:303_1": "Esa nayo dvepi jātiyotiādīsu.",
  "atk-s0516a0:303_2": "Anekepi saṁvaṭṭakappetiādīsu pana parihāyamāno kappo saṁvaṭṭakappo, tadā sabbesaṁ brahmaloke sannipatanato.",
  "atk-s0516a0:303_3": "Vaḍḍhamāno kappo vivaṭṭakappo, tadā brahmalokato sattānaṁ vivaṭṭanato.",
  "atk-s0516a0:303_4": "Tattha saṁvaṭṭena saṁvaṭṭaṭṭhāyī gahito hoti taṁmūlakattā, vivaṭṭena ca vivaṭṭaṭṭhāyī.",
  "atk-s0516a0:303_5": "Evañhi sati yāni tāni “cattārimāni, bhikkhave, kappassa asaṅkhyeyyāni.",
  "atk-s0516a0:303_6": "Katamāni cattāri?",
  "atk-s0516a0:303_7": "Saṁvaṭṭo saṁvaṭṭaṭṭhāyī vivaṭṭo vivaṭṭaṭṭhāyī”ti vuttāni, tāni pariggahitāni honti.",
  "atk-s0516a0:303_8": "Saṁvaṭṭakappe vivaṭṭakappeti ca kappassa addhaṁ gahetvā vuttaṁ.",
  "atk-s0516a0:303_9": "Saṁvaṭṭavivaṭṭakappeti sakalaṁ kappaṁ gahetvā vuttaṁ.",
  "atk-s0516a0:303_10": "Kathaṁ anussaratīti ce?",
  "atk-s0516a0:303_11": "Amutrāsintiādinā nayena.",
  "atk-s0516a0:303_12": "Tattha amutrāsinti amumhi saṁvaṭṭakappe ahaṁ amumhi bhave vā yoniyā vā gatiyā vā viññāṇaṭṭhitiyā vā sattāvāse vā sattanikāye vā āsiṁ.",
  "atk-s0516a0:303_13": "Evaṁnāmoti tisso vā phusso vā.",
  "atk-s0516a0:303_14": "Evaṁgottoti kaccāno vā kassapo vā.",
  "atk-s0516a0:303_15": "Idamassa atītabhave attano nāmagottānussaraṇavasena vuttaṁ.",
  "atk-s0516a0:303_16": "Sace pana tasmiṁ kāle attano vaṇṇasampattiṁ vā lūkhapaṇītajīvitabhāvaṁ vā sukhadukkhabahulataṁ vā appāyukadīghāyukabhāvaṁ vā anussaritukāmo, tampi anussaratiyeva. Tenāha –",
  "atk-s0516a0:303_17": "“evaṁvaṇṇo evamāyupariyanto”ti.",
  "atk-s0516a0:303_18": "Tattha evaṁvaṇṇoti odāto vā sāmo vā.",
  "atk-s0516a0:303_19": "Evamāhāroti sālimaṁsodanāhāro vā pavattaphalabhojano vā.",
  "atk-s0516a0:303_20": "Evaṁ sukhadukkhapaṭisaṁvedīti anekappakārena kāyikacetasikānaṁ sāmisanirāmisādippabhedānaṁ vā sukhadukkhānaṁ paṭisaṁvedī.",
  "atk-s0516a0:303_21": "Evamāyupariyantoti evaṁ vassasataparamāyupariyanto vā caturāsīti kappasahassaparamāyupariyanto vā.",
  "atk-s0516a0:304_0": "So tato cuto amutra udapādinti so ahaṁ tato bhavato yonito gatito viññāṇaṭṭhitito sattāvāsato sattanikāyato vā cuto puna amukasmiṁ nāma bhave yoniyā gatiyā viññāṇaṭṭhitiyā sattāvāse sattanikāye vā udapādiṁ.",
  "atk-s0516a0:304_1": "Tatrāpāsinti atha tatrāpi bhave yoniyā gatiyā viññāṇaṭṭhitiyā sattāvāse sattanikāye vā puna ahosiṁ.",
  "atk-s0516a0:304_2": "Evaṁnāmotiādivuttanayameva.",
  "atk-s0516a0:305_0": "Api ca –",
  "atk-s0516a0:305_1": "yasmā amutrāsinti idaṁ anupubbena ārohantassa yāvadicchakaṁ anussaraṇaṁ.",
  "atk-s0516a0:305_2": "So tato cutoti paṭinivattantassa paccavekkhaṇaṁ.",
  "atk-s0516a0:305_3": "Tasmā idhūpapannoti imissā idhūpapattiyā anantaramevassa upapattiṭṭhānaṁ sandhāya amutra udapādinti idaṁ vuttanti veditabbaṁ.",
  "atk-s0516a0:305_4": "Tatrāpāsinti evamādi panassa tatrā imissā upapattiyā antare upapattiṭṭhāne nāmagottādīnaṁ anussaraṇadassanatthaṁ vuttaṁ.",
  "atk-s0516a0:305_5": "So tato cuto idhūpapannoti svāhaṁ tato anantarūpapattiṭṭhānato cuto idha asukasmiṁ nāma khattiyakule vā brāhmaṇakule vā nibbatto.",
  "atk-s0516a0:306_0": "Ititi evaṁ.",
  "atk-s0516a0:306_1": "Sākāraṁ sauddesanti nāmagottavasena sauddesaṁ, vaṇṇādivasena sākāraṁ.",
  "atk-s0516a0:306_2": "Nāmagottena hi satto “tisso kassapo”ti uddisiyati, vaṇṇādīhi “odāto sāmo”ti nānattato paññāyati.",
  "atk-s0516a0:306_3": "Tasmā nāmagottaṁ uddeso, itare ākārāti.",
  "atk-s0516a0:306_4": "Pubbenivāsanti pubbe atītajātīsu nivuṭṭhakkhandhā pubbenivāso.",
  "atk-s0516a0:306_5": "Nivuṭṭhāti ajjhāvuṭṭhā anubhūtā attano santāne uppajjitvā niruddhā, nivuṭṭhadhammā vā.",
  "atk-s0516a0:306_6": "Nivuṭṭhāti gocaranivāsena nivuṭṭhā, attano viññāṇena viññātā paricchinnā, paraviññāṇena viññātāpi vā chinnavaṭumakānussaraṇādīsu.",
  "atk-s0516a0:306_7": "Te buddhānaṁyeva labbhanti.",
  "atk-s0516a0:306_8": "Taṁ pubbenivāsaṁ ādisati katheti.",
  "atk-s0516a0:306_9": "Paresaṁ atītanti aññesaṁ parapuggalānaṁ pubbenivāsaṁ ekampi jātintiādinā nayena ādisati.",
  "atk-s0516a0:307_0": "Mahāpadāniyasuttantanti mahāpurisānaṁ apadānaniyuttaṁ mahāpadānasuttaṁ.",
  "atk-s0516a0:307_1": "Mahāsudassaniyasuttantanti mahāsudassanassa sampattiyuttaṁ mahāsudassanasuttaṁ.",
  "atk-s0516a0:307_2": "Mahāgovindiyasuttantanti mahāgovindabrāhmaṇassa apadānaniyuttaṁ mahāgovindasuttaṁ.",
  "atk-s0516a0:307_3": "Māghadeviyasuttantanti maghadevarañño apadānaniyuttaṁ maghadevasuttaṁ.",
  "atk-s0516a0:307_4": "Satānusāriññāṇaṁ hotīti pubbenivāsānussatisampayuttañāṇaṁ hoti.",
  "atk-s0516a0:308_0": "Yāvatakaṁ ākaṅkhatīti yattakaṁ ñātuṁ icchati, tattakaṁ jānissāmīti ñāṇaṁ peseti.",
  "atk-s0516a0:308_1": "Athassa dubbalapattapuṭe pakkhandanārādho viya appaṭihataṁ anivāritaṁ ñāṇaṁ gacchati.",
  "atk-s0516a0:308_2": "Tena yāvatakaṁ ākaṅkhati, tāvatakaṁ anussarati.",
  "atk-s0516a0:308_3": "Bodhijanti bodhiyā mūle jātaṁ.",
  "atk-s0516a0:308_4": "Ñāṇaṁ uppajjatīti catumaggañāṇaṁ uppajjati.",
  "atk-s0516a0:308_5": "Ayamantimā jātīti tena ñāṇena jātimūlassa pahīnattā puna “ayamantimā jāti, natthidāni punabbhavo”ti aparampi ñāṇaṁ uppajjati.",
  "atk-s0516a0:308_6": "Indriyaparopariyattañāṇanti ettha upari “sattāna”nti padaṁ idheva āharitvā sattānaṁ indriyaparopariyattañāṇanti yojetabbaṁ.",
  "atk-s0516a0:308_7": "Parāni ca aparāni ca “parāparānī”ti vattabbe sandhivasena ro-kāraṁ katvā “paroparānī”ti vuccati.",
  "atk-s0516a0:308_8": "Paroparānaṁ bhāvo paropariyaṁ, paropariyameva paropariyattaṁ, veneyyasattānaṁ saddhādīnaṁ pañcannaṁ indriyānaṁ paropariyattaṁ indriyaparopariyattaṁ, indriyaparopariyattassa ñāṇaṁ indriyaparopariyattañāṇaṁ, indriyānaṁ uttamānuttamabhāvañāṇanti attho.",
  "atk-s0516a0:308_9": "“Indriyavarovariyattañāṇa”ntipi pāṭho, varāni ca avarāni ca varovariyāni, varovariyānaṁ bhāvo varovariyattanti yojetabbaṁ.",
  "atk-s0516a0:308_10": "Avariyānīti ca uttamānīti attho. Atha vā –",
  "atk-s0516a0:308_11": "parāni ca oparāni ca paroparāni, tesaṁ bhāvo paropariyattanti yojetabbaṁ.",
  "atk-s0516a0:308_12": "Oparānīti ca orānīti vuttaṁ hoti, lāmakānīti attho “paroparāyassa samecca dhammā”tiādīsu viya.",
  "atk-s0516a0:308_13": "“Indriyaparopariyatte ñāṇa”nti bhummavacanenapi pāṭho.",
  "atk-s0516a0:309_0": "Tathāgatassāti yathā vipassiādayo pubbakā isayo āgatā, tathā āgatassa.",
  "atk-s0516a0:309_1": "Yathā ca te gatā, tathā gatassa.",
  "atk-s0516a0:309_2": "Tathāgatabalanti aññehi asādhāraṇaṁ tathāgatasseva balaṁ.",
  "atk-s0516a0:309_3": "Yathā vā pubbabuddhānaṁ balaṁ puññussayasampattiyā āgataṁ, tathā āgatabalantipi attho.",
  "atk-s0516a0:309_4": "Tattha duvidhaṁ tathāgatassa balaṁ kāyabalañca ñāṇabalañca.",
  "atk-s0516a0:309_5": "Tesu kāyabalaṁ hatthikulānusārena veditabbaṁ.",
  "atk-s0516a0:309_6": "Vuttañhetaṁ porāṇehi –",
  "atk-s0516a0:310_0": "“Kāḷāvakañca gaṅgeyyaṁ, paṇḍaraṁ tambapiṅgalaṁ;",
  "atk-s0516a0:311_0": "Gandhamaṅgalahemañca, uposathachaddantime dasā”ti. ;",
  "atk-s0516a0:312_0": "Yadetaṁ pakatihatthiggaṇanāya hatthīnaṁ koṭisahassassa, purisagaṇanāya dasannaṁ purisakoṭisahassānaṁ balaṁ hoti, idaṁ tāva tathāgatassa kāyabalaṁ.",
  "atk-s0516a0:312_1": "Ñāṇabalaṁ pana mahāsīhanāde āgataṁ dasabalañāṇaṁ catuvesārajjañāṇaṁ aṭṭhasu parisāsu akampanañāṇaṁ catuyoniparicchedakañāṇaṁ pañcagatiparicchedakañāṇaṁ saṁyuttake āgatāni tesattati ñāṇāni sattasattati ñāṇānīti evaṁ aññānipi anekāni ñāṇasahassāni, etaṁ ñāṇabalaṁ nāma.",
  "atk-s0516a0:312_2": "Idhāpi ñāṇabalameva adhippetaṁ, ñāṇañhi akampiyaṭṭhena upathambhakaṭṭhena ca balanti vuttaṁ.",
  "atk-s0516a0:313_0": "Sattānaṁ āsayānusaye ñāṇanti ettha rūpādīsu khandhesu chandarāgena sattā visattāti sattā.",
  "atk-s0516a0:313_1": "Vuttañhetaṁ bhagavatā –",
  "atk-s0516a0:314_0": "“Rūpe kho, rādha, yo chando yo rāgo yā nandī yā taṇhā, tatra satto tatra visatto, tasmā ‘satto’ti vuccati.",
  "atk-s0516a0:314_1": "Vedanāya… saññāya…",
  "atk-s0516a0:314_2": "saṅkhāresu…",
  "atk-s0516a0:314_3": "viññāṇe yo chando yo rāgo yā nandī yā taṇhā, tatra satto tatra visatto, tasmā ‘satto’ti vuccatī”ti.",
  "atk-s0516a0:315_0": "Akkharacintakā pana atthaṁ avicāretvā “nāmamattameta”nti icchanti.",
  "atk-s0516a0:315_1": "Yepi atthaṁ vicārenti, te satvayogena sattāti icchanti.",
  "atk-s0516a0:315_2": "Tesaṁ sattānaṁ āsayanti nissayanti etthāti āsayo, micchādiṭṭhiyā sammādiṭṭhiyā vā kāmādīhi nekkhammādīhi vā paribhāvitassa cittasantānassetaṁ adhivacanaṁ.",
  "atk-s0516a0:315_3": "Sattasantāne anusenti anupavattantīti anusayā, thāmagatānaṁ kāmarāgādīnaṁ etaṁ adhivacanaṁ.",
  "atk-s0516a0:315_4": "Āsayo ca anusayo ca āsayānusayo.",
  "atk-s0516a0:315_5": "Jātiggahaṇena ca dvandasamāsavasena ca ekavacanaṁ veditabbaṁ.",
  "atk-s0516a0:315_6": "Yasmā caritādhimuttiyo āsayānusayasaṅgahitā, tasmā uddese caritādhimuttīsu ñāṇāni āsayānusayañāṇeneva saṅgahetvā “āsayānusaye ñāṇa”nti vuttaṁ.",
  "atk-s0516a0:316_0": "Yamakapāṭihīre ñāṇanti ettha aggikkhandhaudakadhārādīnaṁ apubbaṁ acarimaṁ sakiṁyeva pavattito yamakaṁ, assaddhiyādīnaṁ paṭipakkhadhammānaṁ haraṇato pāṭihīraṁ, yamakañca taṁ pāṭihīrañcāti yamakapāṭihīraṁ.",
  "atk-s0516a0:317_0": "Mahākaruṇāsamāpattiyā ñāṇanti ettha paradukkhe sati sādhūnaṁ hadayakampanaṁ karotīti karuṇā, kināti vā paradukkhaṁ hiṁsati vināsetīti karuṇā, kirīyati vā dukkhitesu pharaṇavasena pasārīyatīti karuṇā, pharaṇakammavasena kammaguṇavasena ca mahatī karuṇā mahākaruṇā, samāpajjanti etaṁ mahākāruṇikāti samāpatti, mahākaruṇā ca sā samāpatti cāti mahākaruṇāsamāpatti, tassaṁ mahākaruṇāsamāpattiyaṁ.",
  "atk-s0516a0:317_1": "Taṁ sampayuttaṁ vā ñāṇaṁ.",
  "atk-s0516a0:318_0": "Sabbaññutaññāṇaṁ anāvaraṇañāṇanti ettha pañcaneyyapathappabhedaṁ sabbaṁ aññāsīti sabbaññū, sabbaññussa bhāvo sabbaññutā, sabbaññutā eva ñāṇaṁ sabbaññutāñāṇanti vattabbe sabbaññutaññāṇanti vuttaṁ.",
  "atk-s0516a0:318_1": "Saṅkhatāsaṅkhatādibhedā sabbadhammā hi saṅkhāro vikāro lakkhaṇaṁ nibbānaṁ paññattīti pañceva neyyapathā honti.",
  "atk-s0516a0:318_2": "Āvajjanapaṭibaddhattā eva hi natthi tassa āvaraṇanti tadeva anāvaraṇañāṇanti vuccati.",
  "atk-s0516a0:319_0": "Sabbatthaasaṅgamappaṭihatamanāvaraṇañāṇanti ettha atītānāgatapaccuppannesu asaṅgaṁ saṅgavirahitaṁ appaṭihataṁ paṭipakkhavirahitaṁ hutvā pavattaṁ āvaraṇavirahitaṁ ñāṇaṁ.",
  "atk-s0516a0:320_0": "Anāgatampi ādisatīti –",
  "atk-s0516a0:321_0": "“Imasmiṁ bhaddake kappe, tayo āsiṁsu nāyakā;",
  "atk-s0516a0:322_0": "Ahametarahi sambuddho, metteyyo cāpi hessatī”ti. ca –",
  "atk-s0516a0:323_0": "“Asītivassasahassāyukesu, bhikkhave, manussesu metteyyo nāma bhagavā loke uppajjissati arahaṁ sammāsambuddho vijjācaraṇasampanno”ti ca –",
  "atk-s0516a0:324_0": "“Atha kho, bhikkhave, saṅkho nāma rājā yo so yūpo raññā mahāpanādena kārāpito, taṁ yūpaṁ ussāpetvā ajjhāvasitvā taṁ datvā vissajjitvā samaṇabrāhmaṇakapaṇaddhikavaṇibbakayācakānaṁ dānaṁ datvā metteyyassa bhagavato arahato sammāsambuddhassa santike kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajissatī”ti ca –",
  "atk-s0516a0:325_0": "“Anāgate aṭṭhissaro nāma paccekasambuddho bhavissatī”ti ca, “sumanissaro nāma paccekasambuddho bhavissatī”ti ca –",
  "atk-s0516a0:326_0": "Ādinā nayena devadattādīnaṁ anāgataṁ ācikkhati. Paccuppannampi ādisatīti idaṁ pākaṭameva.",
  "atk-s0516a0:327_0": "82.Vibhūtarūpasaññissāti samatikkantarūpasaññissa.",
  "atk-s0516a0:327_1": "Sabbakāyappahāyinoti tadaṅgavikkhambhanavasena sabbarūpakāyapahāyino, pahīnarūpabhavapaṭisandhikassāti adhippāyo.",
  "atk-s0516a0:327_2": "Natthi kiñcīti passatoti viññāṇābhāvadassanena “natthi kiñcī”ti passato, ākiñcaññāyatanalābhinoti vuttaṁ hoti.",
  "atk-s0516a0:327_3": "Ñāṇaṁ sakkānupucchāmīti sakkāti bhagavantaṁ ālapanto āha.",
  "atk-s0516a0:327_4": "Tassa puggalassa ñāṇaṁ pucchāmi, kīdisaṁ icchitabbanti.",
  "atk-s0516a0:327_5": "Kathaṁ neyyāti kathañca so netabbo, kathamassa uttariñāṇaṁ uppādetabbanti.",
  "atk-s0516a0:328_0": "Katamārūpasaññāti ettha rūpasaññāti saññāsīsena vuttarūpāvacarajhānañceva tadārammaṇañca.",
  "atk-s0516a0:328_1": "Rūpāvacarajhānampi hi rūpanti vuccati “rūpī rūpāni passatī”tiādīsu.",
  "atk-s0516a0:328_2": "Tassa ārammaṇampi “bahiddhā rūpāni passati suvaṇṇadubbaṇṇānī”tiādīsu.",
  "atk-s0516a0:328_3": "Tasmā idha rūpe saññā rūpasaññāti evaṁ saññāsīsena rūpāvacarajhānassetaṁ adhivacanaṁ.",
  "atk-s0516a0:328_4": "Rūpaṁ saññā assāti rūpasaññā, rūpamassa nāmanti vuttaṁ hoti.",
  "atk-s0516a0:328_5": "Evaṁ pathavīkasiṇādibhedassa tadārammaṇassa cetaṁ adhivacananti veditabbaṁ.",
  "atk-s0516a0:328_6": "Idha pana kusalavipākakiriyavasena pañcadasajhānasaṅkhātā rūpasaññā eva adhippetā.",
  "atk-s0516a0:328_7": "Rūpāvacarasamāpattiṁsamāpannassa vāti rūpāvacarakusalajjhānasamāpattiṁ samāpannassa.",
  "atk-s0516a0:328_8": "Upapannassa vāti vipākajjhānavasena tasmiṁ bhave upapannassa.",
  "atk-s0516a0:328_9": "Diṭṭhadhammasukhavihārissa vāti imasmiṁyeva attabhāve kiriyājhānaṁ samāpajjitvā sukhaṁ uppādetvā viharantassa.",
  "atk-s0516a0:328_10": "Arūpasamāpattiyoti ākāsānañcāyatanādīni.",
  "atk-s0516a0:328_11": "Paṭiladdhassāti uppādetvā ṭhitassa.",
  "atk-s0516a0:328_12": "Rūpasaññā vibhūtā hontīti rūpasaññā apagatā honti.",
  "atk-s0516a0:328_13": "Vigatāti vināsitā.",
  "atk-s0516a0:328_14": "“Abhāvitā”tipi pāṭho, sundaro.",
  "atk-s0516a0:329_0": "Tadaṅgasamatikkamāti tadaṅgappahānavasena atikkamena.",
  "atk-s0516a0:329_1": "Vikkhambhanappahānena pahīnoti arūpajjhānapaṭilābhena vikkhambhanena pahīno.",
  "atk-s0516a0:329_2": "Tassa rūpakāyoti tassa arūpasamāpattipaṭilābhino arūpapuggalassa rūpāvacarakāyo.",
  "atk-s0516a0:330_0": "Ākiñcaññāyatananti ettha nāssa kiñcananti akiñcanaṁ, antamaso saṅgamattampi assa avasiṭṭhaṁ natthīti vuttaṁ hoti.",
  "atk-s0516a0:330_1": "Akiñcanassa bhāvo ākiñcaññaṁ, ākāsānañcāyatanaviññāṇāpagamassetaṁ adhivacanaṁ, taṁ ākiñcaññaṁ adhiṭṭhānaṭṭhena imissā saññāya āyatananti ākiñcaññāyatanaṁ, ākāse pavattitaviññāṇāpagamārammaṇassa jhānassetaṁ adhivacanaṁ.",
  "atk-s0516a0:330_2": "Viññāṇañcāyatanasamāpattiṁ sato samāpajjitvāti taṁ viññāṇañcāyatanaṁ satokārī hutvā samāpajjitvā.",
  "atk-s0516a0:330_3": "Tato vuṭṭhahitvāti satokārī hutvā tāya samāpattiyā vuṭṭhāya.",
  "atk-s0516a0:330_4": "Taññeva viññāṇanti taṁ ākāse pavattitaṁ mahaggataviññāṇaṁ.",
  "atk-s0516a0:330_5": "Abhāvetīti vināseti.",
  "atk-s0516a0:330_6": "Vibhāvetīti vividhā nāseti.",
  "atk-s0516a0:330_7": "Antaradhāpetīti adassanaṁ gameti.",
  "atk-s0516a0:331_0": "Kathaṁso netabboti so puggalo kenappakārena jānitabbo.",
  "atk-s0516a0:331_1": "Vinetabboti nānāvidhena jānitabbo.",
  "atk-s0516a0:331_2": "Anunetabboti punappunaṁ cittena kathaṁ gamayitabbo.",
  "atk-s0516a0:332_0": "83.",
  "atk-s0516a0:333_0": "Athassa bhagavā tādise puggale attano appaṭihatañāṇataṁ pakāsetvā taṁ ñāṇaṁ byākātuṁ gāthamāha.",
  "atk-s0516a0:333_1": "Tattha viññāṇaṭṭhitiyo sabbā, abhijānaṁ tathāgatoti abhisaṅkhāravasena catasso paṭisandhivasena sattāti evaṁ sabbā viññāṇaṭṭhitiyo abhijānanto tathāgato.",
  "atk-s0516a0:333_2": "Tiṭṭhantamenaṁ jānātīti kammābhisaṅkhāravasena tiṭṭhametaṁ puggalaṁ jānāti –",
  "atk-s0516a0:333_3": "“āyatiṁ ayaṁ evaṁgatiko bhavissatī”ti.",
  "atk-s0516a0:333_4": "Dhimuttanti ākiñcaññāyatanādīsu adhimuttaṁ.",
  "atk-s0516a0:333_5": "Tapparāyaṇanti tammayaṁ.",
  "atk-s0516a0:334_0": "Viññāṇaṭṭhitiyoti paṭisandhiviññāṇassa ṭhānāni saviññāṇakā khandhā eva.",
  "atk-s0516a0:334_1": "Tattha seyyathāpīti nidassanatthe nipāto yathā manussāti attho.",
  "atk-s0516a0:334_2": "Aparimāṇesupi hi cakkavāḷesu aparimāṇānaṁ manussānaṁ vaṇṇasaṇṭhānādivasena dvepi ekasadisā natthi.",
  "atk-s0516a0:334_3": "Yepi hi katthaci yamakabhātaro vaṇṇena vā saṇṭhānena vā sadisā honti.",
  "atk-s0516a0:334_4": "Tepi ālokitavilokitādīhi visadisāva honti.",
  "atk-s0516a0:334_5": "Tasmā “nānattakāyā”ti vuttā.",
  "atk-s0516a0:334_6": "Paṭisandhisaññā pana nesaṁ tihetukāpi duhetukāpi ahetukāpi hoti.",
  "atk-s0516a0:334_7": "Tasmā “nānattasaññino”ti vuttā.",
  "atk-s0516a0:334_8": "Ekacce ca devāti cha kāmāvacaradevā.",
  "atk-s0516a0:334_9": "Tesu hi kesañci kāyo nīlo hoti, kesañci pītakādivaṇṇo.",
  "atk-s0516a0:334_10": "Saññā pana nesaṁ tihetukāpi duhetukāpi hoti, ahetukā na hoti.",
  "atk-s0516a0:334_11": "Ekacce ca vinipātikāti catuapāyavinimuttā punabbasumātā yakkhinī piyaṅkaramātā phussamittā dhammaguttāti evamādayo aññe ca vemānikā petā.",
  "atk-s0516a0:334_12": "Etesañhi odātakāḷamaṅguracchavisāmavaṇṇādivasena ceva kisathūlarassadīghavasena ca kāyo nānā hoti, manussānaṁ viya tihetukaduhetukāhetukavasena saññāpi.",
  "atk-s0516a0:334_13": "Te pana devā viya na mahesakkhā, kapaṇamanussā viya appesakkhā dullabhaghāsacchādanā dukkhapīḷitā viharanti.",
  "atk-s0516a0:334_14": "Ekacce kāḷapakkhe dukkhitā juṇhapakkhe sukhitā honti, tasmā sukhasamussayato vinipatitattā vinipātikāti vuttā.",
  "atk-s0516a0:334_15": "Ye panettha tihetukā, tesaṁ dhammābhisamayopi hoti piyaṅkaramātādīnaṁ viya.",
  "atk-s0516a0:335_0": "Brahmakāyikāti brahmapārisajjabrahmapurohitamahābrahmāno.",
  "atk-s0516a0:335_1": "Paṭhamābhinibbattāti te sabbepi paṭhamajjhānena nibbattā.",
  "atk-s0516a0:335_2": "Brahmapārisajjā pana parittena, brahmapurohitā majjhimena, kāyova nesaṁ vipphārikataro hoti.",
  "atk-s0516a0:335_3": "Mahābrahmāno paṇītena, kāyo pana nesaṁ ativipphārikataro hoti.",
  "atk-s0516a0:335_4": "Iti te kāyassa nānattā, paṭhamajjhānavasena saññāya ekattā nānattakāyā ekattasaññinoti vuttā.",
  "atk-s0516a0:335_5": "Yathā ca te, evaṁ catūsu apāyesu sattā.",
  "atk-s0516a0:335_6": "Nirayesu hi kesañci gāvutaṁ, kesañci aḍḍhayojanaṁ, kesañci tigāvutaṁ attabhāvo hoti, devadattassa pana yojanasatiko jāto.",
  "atk-s0516a0:335_7": "Tiracchānesupi keci khuddakā honti, keci mahantā.",
  "atk-s0516a0:335_8": "Pettivisayesupi keci saṭṭhihatthā, keci asītihatthā honti, keci suvaṇṇā, keci dubbaṇṇā.",
  "atk-s0516a0:335_9": "Tathā kālakañcikā asurā.",
  "atk-s0516a0:335_10": "Api cettha dīghapiṭṭhikapetā nāma saṭṭhiyojanikāpi honti.",
  "atk-s0516a0:335_11": "Saññā pana sabbesampi akusalavipākāhetukāva hoti.",
  "atk-s0516a0:335_12": "Iti āpāyikāpi nānattakāyā ekattasaññinoti saṅkhaṁ gacchanti.",
  "atk-s0516a0:336_0": "Ābhassarāti daṇḍaukkāya acci viya etesaṁ sarīrato ābhā chijjitvā chijjitvā patantī viya sarati visaratīti ābhassarā.",
  "atk-s0516a0:336_1": "Tesu pañcakanaye dutiyatatiyajjhānadvayaṁ parittaṁ bhāvetvā upapannā parittābhā nāma honti.",
  "atk-s0516a0:336_2": "Majjhimaṁ bhāvetvā upapannā appamāṇābhā nāma honti.",
  "atk-s0516a0:336_3": "Paṇītaṁ bhāvetvā upapannā ābhassarā nāma honti.",
  "atk-s0516a0:336_4": "Idha pana ukkaṭṭhaparicchedavasena sabbe gahitā.",
  "atk-s0516a0:336_5": "Sabbesañhi tesaṁ kāyo ekavipphārova hoti, saññā pana avitakkavicāramattā ca avitakkaavicārā cāti nānā.",
  "atk-s0516a0:337_0": "Subhakiṇhāti subhena vokiṇṇā, subhena sarīrappabhāvaṇṇena ekagghanāti attho.",
  "atk-s0516a0:337_1": "Etesañhi na ābhassarānaṁ viya chijjitvā chijjitvā pabhā gacchatīti.",
  "atk-s0516a0:337_2": "Catukkanaye tatiyassa pañcakanaye catukkassa parittamajjhimapaṇītassa jhānassa vasena parittasubhaappamāṇasubhasubhakiṇhā nāma hutvā nibbattanti.",
  "atk-s0516a0:337_3": "Iti sabbepi te ekattakāyā ceva catutthajjhānasaññāya ekattasaññino cāti veditabbā.",
  "atk-s0516a0:337_4": "Vehapphalāpi catutthaviññāṇaṭṭhitimeva bhajanti.",
  "atk-s0516a0:337_5": "Asaññasattā viññāṇābhāvā ettha saṅgahaṁ na gacchanti, sattāvāsesu gacchanti.",
  "atk-s0516a0:338_0": "Suddhāvāsā vivaṭṭapakkhe ṭhitā, na sabbakālikā, kappasatasahassampi asaṅkhyeyyampi buddhasuññe loke na uppajjanti.",
  "atk-s0516a0:338_1": "Soḷasakappasahassabbhantare buddhesu uppannesuyeva uppajjanti.",
  "atk-s0516a0:338_2": "Dhammacakkapavattissa bhagavato khandhāvārasadisā honti.",
  "atk-s0516a0:338_3": "Tasmā neva viññāṇaṭṭhitiṁ, na ca sattāvāsaṁ bhajanti.",
  "atk-s0516a0:338_4": "Mahāsīvatthero pana “na kho pana so, sāriputta, āvāso sulabharūpo, yo mayā anāvuṭṭhapubbo iminā dīghena addhunā aññatra suddhāvāsehi devehīti iminā suttena suddhāvāsāpi catutthaviññāṇaṭṭhitiṁ catutthasattāvāsañca bhajantī”ti vadati, taṁ appaṭibāhitattā suttassa anuññātaṁ.",
  "atk-s0516a0:339_0": "Sabbaso rūpasaññānaṁ samatikkamāti ettha sabbasoti sabbākārena, sabbāsaṁ vā anavasesānanti attho.",
  "atk-s0516a0:339_1": "Rūpasaññānanti saññāsīsena vuttarūpāvacarajjhānānañceva tadārammaṇānañca.",
  "atk-s0516a0:339_2": "Rūpāvacarajjhānampi hi rūpanti vuccati “rūpī rūpāni passatī”tiādīsu, tassa ārammaṇampi “bahiddhā rūpāni passati suvaṇṇadubbaṇṇānī”tiādīsu.",
  "atk-s0516a0:339_3": "Tasmā idha “rūpe saññā rūpasaññā”ti evaṁ saññāsīsena vuttarūpāvacarajjhānassetaṁ adhivacanaṁ.",
  "atk-s0516a0:339_4": "Rūpaṁ saññā assāti rūpasaññā, rūpamassa nāmanti vuttaṁ hoti.",
  "atk-s0516a0:339_5": "Evaṁ pathavīkasiṇādibhedassa tadārammaṇassa cetaṁ adhivacananti veditabbaṁ.",
  "atk-s0516a0:340_0": "Samatikkamāti virāgā nirodhā ca.",
  "atk-s0516a0:340_1": "Kiṁ vuttaṁ hoti?",
  "atk-s0516a0:340_2": "Etāsaṁ kusalavipākakiriyavasena pañcadasannaṁ jhānasaṅkhātānaṁ rūpasaññānaṁ etesañca pathavīkasiṇādivasena aṭṭhannaṁ ārammaṇasaṅkhātānaṁ rūpasaññānaṁ sabbākārena anavasesānaṁ vā virāgā ca nirodhā ca virāgahetu ceva nirodhahetu ca ākāsānañcāyatanaṁ upasampajja viharati.",
  "atk-s0516a0:340_3": "Na hi sakkā sabbaso anatikkantarūpasaññena etaṁ upasampajja viharitunti.",
  "atk-s0516a0:340_4": "Tattha yasmā ārammaṇe avirattassa saññāsamatikkamo na hoti, samatikkantāsu ca saññāsu ārammaṇaṁ samatikkantameva hoti.",
  "atk-s0516a0:340_5": "Tasmā ārammaṇasamatikkamaṁ avatvā –",
  "atk-s0516a0:341_0": "“Tattha katamā rūpasaññā?",
  "atk-s0516a0:341_1": "Rūpāvacarasamāpattiṁ samāpannassa vā upapannassa vā diṭṭhadhammasukhavihārissa vā saññā sañjānanā sañjānitattaṁ, imā vuccanti rūpasaññāyo.",
  "atk-s0516a0:341_2": "Imā rūpasaññāyo atikkanto hoti vītikkanto samatikkanto, tena vuccati sabbaso rūpasaññānaṁ samatikkamā”ti –",
  "atk-s0516a0:342_0": "Evaṁ vibhaṅge saññānaṁyeva samatikkamo vutto.",
  "atk-s0516a0:342_1": "Yasmā pana ārammaṇasamatikkamena pattabbā etā samāpattiyo, na ekasmiṁyeva ārammaṇe paṭhamajjhānādīni viya, tasmā ayaṁ ārammaṇasamatikkamavasenāpi atthavaṇṇanā katāti veditabbā.",
  "atk-s0516a0:343_0": "Paṭighasaññānaṁatthaṅgamāti cakkhādīnaṁ vatthūnaṁ rūpādīnaṁ ārammaṇānañca paṭighātena uppannā saññā paṭighasaññā, rūpasaññādīnaṁ etaṁ adhivacanaṁ. Yathāha –",
  "atk-s0516a0:343_1": "“tattha katamā paṭighasaññā?",
  "atk-s0516a0:343_2": "Rūpasaññā saddasaññā gandhasaññā rasasaññā phoṭṭhabbasaññā, imā vuccanti paṭighasaññāyo”ti.",
  "atk-s0516a0:343_3": "Tāsaṁ kusalavipākānaṁ pañcannaṁ akusalavipākānaṁ pañcannanti sabbaso dasannaṁ paṭighasaññānaṁ atthaṅgamā pahānā asamuppādā, appavattiṁ katvāti vuttaṁ hoti.",
  "atk-s0516a0:344_0": "Kāmañcetā paṭhamajjhānādīni samāpannassāpi na santi, na hi tasmiṁ samaye pañcadvāravasena cittaṁ pavattati, evaṁ santepi aññattha pahīnānaṁ sukhadukkhānaṁ catutthajjhāne viya sakkāyadiṭṭhādīnaṁ tatiyamagge viya ca imasmiṁyeva jhāne ussāhajananatthaṁ imassa jhānassa pasaṁsāvasena etāsaṁ ettha vacanaṁ veditabbaṁ. Atha vā –",
  "atk-s0516a0:344_1": "kiñcāpi tā rūpāvacaraṁ samāpannassa na santi, atha kho na pahīnattā na santi, na hi rūpavirāgāya rūpāvacarabhāvanā saṁvattati, rūpāyattā ca etāsaṁ pavatti, ayaṁ pana bhāvanā rūpavirāgāya saṁvattati.",
  "atk-s0516a0:344_2": "Tasmā tā ettha “pahīnā”ti vattuṁ vaṭṭati.",
  "atk-s0516a0:344_3": "Na kevalañca vattuṁ, ekaṁseneva evaṁ dhāretumpi vaṭṭati.",
  "atk-s0516a0:344_4": "Tāsañhi ito pubbe appahīnattāyeva “paṭhamajjhānaṁ samāpannassa saddo kaṇṭako”ti vutto bhagavatā.",
  "atk-s0516a0:344_5": "Idha ca pahīnattāyeva arūpasamāpattīnaṁ āneñjatā santavimokkhatā ca vuttā –",
  "atk-s0516a0:344_6": "“āḷāro ca kālāmo arūpaṁ samāpanno pañcamattāni sakaṭasatāni nissāya nissāya atikkantāni neva addasa, na pana saddaṁ assosī”ti.",
  "atk-s0516a0:345_0": "Nānattasaññānaṁ amanasikārāti nānatte gocare pavattānaṁ saññānaṁ, nānattānaṁ vā saññānaṁ.",
  "atk-s0516a0:345_1": "Yasmā hi etā –",
  "atk-s0516a0:346_0": "“Tattha katamā nānattasaññā?",
  "atk-s0516a0:346_1": "Asamāpannassa manodhātusamaṅgissa vā manoviññāṇadhātusamaṅgissa vā saññā sañjānanā sañjānitattaṁ, imā vuccanti nānattasaññāyo”ti –",
  "atk-s0516a0:347_0": "Evaṁ vibhaṅge vibhajitvā vuttāva idha adhippetā asamāpannassa manodhātumanoviññāṇadhātusaṅgahitā saññā rūpasaddādibhede nānatte nānāsabhāve gocare pavattanti.",
  "atk-s0516a0:347_1": "Yasmā cetā aṭṭha kāmāvacarakusalasaññā dvādasa akusalasaññā ekādasa kāmāvacarakusalavipākasaññā dve akusalavipākasaññā ekādasa kāmāvacarakiriyasaññāti evaṁ catucattālīsampi saññā nānattā nānāsabhāvā aññamaññaṁ asadisā, tasmā “nānattasaññā”ti vuttā.",
  "atk-s0516a0:347_2": "Tāsaṁ sabbaso nānattasaññānaṁ amanasikārā anāvajjanā asamannāhārā apaccavekkhaṇā.",
  "atk-s0516a0:347_3": "Yasmā tā nāvajjati na manasikaroti na paccavekkhati, tasmāti vuttaṁ hoti.",
  "atk-s0516a0:348_0": "Yasmā cettha purimā rūpasaññā paṭighasaññā ca iminā jhānena nibbatte bhavepi na vijjanti, pageva tasmiṁ bhave imaṁ jhānaṁ upasampajja viharaṇakāle, tasmā tāsaṁ “samatikkamā atthaṅgamā”ti dvedhāpi abhāvoyeva vutto.",
  "atk-s0516a0:348_1": "Nānattasaññāsu pana yasmā aṭṭha kāmāvacarakusalasaññā nava kiriyasaññā dasa akusalasaññāti, imā sattavīsati saññā iminā jhānena nibbatte bhave vijjanti, tasmā tāsaṁ “amanasikārā”ti vuttanti veditabbaṁ.",
  "atk-s0516a0:348_2": "Tatrāpi hi imaṁ jhānaṁ upasampajja viharanto tāsaṁ amanasikārāyeva upasampajja viharati, tā pana manasikaronto asamāpanno hotīti.",
  "atk-s0516a0:348_3": "Saṅkhepato cettha “rūpasaññānaṁ samatikkamā”ti iminā sabbarūpāvacaradhammānaṁ pahānaṁ vuttaṁ.",
  "atk-s0516a0:348_4": "“Paṭighasaññānaṁ atthaṅgamā nānattasaññānaṁ amanasikārā”ti iminā sabbesaṁ kāmāvacaracittacetasikānañca pahānaṁ amanasikāro ca vuttoti veditabbo.",
  "atk-s0516a0:349_0": "Iti bhagavā pannarasannaṁ rūpasaññānaṁ samatikkamena dasannaṁ paṭighasaññānaṁ atthaṅgamena catucattālīsāya nānattasaññānaṁ amanasikārenāti tīhi padehi ākāsānañcāyatanasamāpattiyā vaṇṇaṁ kathesi.",
  "atk-s0516a0:349_1": "Kiṁ kāraṇāti ce?",
  "atk-s0516a0:349_2": "Sotūnaṁ ussāhajananatthañceva palobhanatthañca.",
  "atk-s0516a0:349_3": "Sace hi keci apaṇḍitā vadeyyuṁ –",
  "atk-s0516a0:349_4": "“satthā ākāsānañcāyatanasamāpattiṁ nibbattethāti vadati, ko nu kho etāya nibbattitāya attho, ko ānisaṁso”ti.",
  "atk-s0516a0:349_5": "“Te evaṁ vattuṁ mā labhantū”ti imehi ākārehi samāpattiyā vaṇṇaṁ kathesi.",
  "atk-s0516a0:349_6": "Tañhi nesaṁ sutvā evaṁ bhavissati –",
  "atk-s0516a0:349_7": "“evaṁ santā kira ayaṁ samāpatti evaṁ paṇītā, nibbattessāma na”nti, athassā nibbattanatthāya ussāhaṁ karissantīti.",
  "atk-s0516a0:350_0": "Palobhanatthañcāpi tesaṁ etissā vaṇṇaṁ kathesi visakaṇṭakavāṇijoviya, visakaṇṭakavāṇijo nāma guḷavāṇijo vuccati.",
  "atk-s0516a0:350_1": "So kira guḷaphāṇitakhaṇḍasakkarādīni sakaṭena ādāya paccantagāmaṁ gantvā “visakaṇṭakaṁ gaṇhatha, visakaṇṭakaṁ gaṇhathā”ti ugghosesi.",
  "atk-s0516a0:350_2": "Taṁ sutvā gāmikā “visaṁ nāma kakkhaḷaṁ, yo naṁ khādati, so marati, kaṇṭakopi vijjhitvā māreti, ubhopete kakkhaḷā, ko ettha ānisaṁso”ti gehadvārāni thakesuṁ, dārake ca palāpesuṁ.",
  "atk-s0516a0:350_3": "Taṁ disvā vāṇijo “avohārakusalā ime gāmikā, handa ne upāyena gaṇhāpemī”ti “atimadhuraṁ gaṇhatha, atisāduṁ gaṇhatha, guḷaṁ phāṇitaṁ sakkaraṁ samagghaṁ labbhati, kūṭamāsakakūṭakahāpaṇādīhipi labbhatī”ti ugghosesi.",
  "atk-s0516a0:350_4": "Taṁ sutvā gāmikā haṭṭhapahaṭṭhā nikkhantā bahumpi mūlaṁ datvā gahesuṁ.",
  "atk-s0516a0:351_0": "Tattha vāṇijassa “visakaṇṭakaṁ gaṇhathā”ti ugghosanaṁ viya bhagavato “ākāsānañcāyatanasamāpattiṁ nibbattethā”ti vacanaṁ.",
  "atk-s0516a0:351_1": "“Ubhopete kakkhaḷā, ko ettha ānisaṁso”ti gāmikānaṁ cintanaṁ viya “bhagavā ‘ākāsānañcāyatanaṁ nibbattethā’ti āha, ko nu kho ettha ānisaṁso, nāssa guṇaṁ jānāmā”ti sotūnaṁ cintanaṁ.",
  "atk-s0516a0:351_2": "Athassa vāṇijassa “atimadhuraṁ gaṇhathā”tiādivacanaṁ viya bhagavato rūpasaññāsamatikkamanādikaṁ ānisaṁsappakāsanaṁ.",
  "atk-s0516a0:351_3": "Idañhi sutvā te bahumpi mūlaṁ datvā gāmikā viya guḷaṁ “iminā ānisaṁsena palobhitacittā mahantampi ussāhaṁ katvā imaṁ samāpattiṁ nibbattessantī”ti ussāhajananatthaṁ palobhanatthañca kathesi.",
  "atk-s0516a0:352_0": "Ākāsānañcāyatanūpagāti ettha nāssa antoti anantaṁ, ākāsaṁ anantaṁ ākāsānantaṁ, ākāsānantaṁ eva ākāsānañcaṁ, taṁ ākāsānañcaṁ adhiṭṭhānaṭṭhena āyatanamassa sasampayuttadhammassa jhānassa devānaṁ devāyatanamivāti ākāsānañcāyatanaṁ.",
  "atk-s0516a0:352_1": "Kasiṇugghāṭimākāsassetaṁ adhivacanaṁ.",
  "atk-s0516a0:352_2": "Tattha jhānaṁ nibbattetvā paṭisandhivasena ākāsānañcāyatanabhavaṁ upagatā ākāsānañcāyatanūpagā.",
  "atk-s0516a0:352_3": "Ito paresu visesamattameva vaṇṇayissāma.",
  "atk-s0516a0:353_0": "Ākāsānañcāyatanaṁ samatikkammāti ettha tāva pubbe vuttanayena ākāsānañcaṁ āyatanamassa adhiṭṭhānaṭṭhenāti jhānampi ākāsānañcāyatanaṁ, vuttanayeneva ārammaṇampi.",
  "atk-s0516a0:353_1": "Evametaṁ jhānañca ārammaṇañcāti ubhayampi appavattikaraṇena ca amanasikaraṇena ca samatikkamitvāva yasmā idaṁ viññāṇañcāyatanaṁ upasampajja viharitabbaṁ, tasmā ubhayampetaṁ ekajjhaṁ katvā “ākāsānañcāyatanaṁ samatikkammā”ti idaṁ vuttanti veditabbaṁ.",
  "atk-s0516a0:354_0": "Viññāṇañcāyatanūpagāti ettha pana “ananta”nti manasikātabbavasena nāssa antoti anantaṁ, anantameva ānañcaṁ, viññāṇaṁ ānañcaṁ “viññāṇānañca”nti avatvā “viññāṇañca”nti vuttaṁ.",
  "atk-s0516a0:354_1": "Ayañhettha ruḷhīsaddo.",
  "atk-s0516a0:354_2": "Tadeva viññāṇañcaṁ adhiṭṭhānaṭṭhena āyatananti viññāṇañcāyatanaṁ.",
  "atk-s0516a0:354_3": "Tattha jhānaṁ nibbattetvā viññāṇañcāyatanabhavaṁ upagatā viññāṇañcāyatanūpagā.",
  "atk-s0516a0:355_0": "Viññāṇañcāyatanaṁ samatikkammāti etthapi pubbe vuttanayeneva viññāṇañcaṁ āyatanamassa adhiṭṭhānaṭṭhenāti jhānampi viññāṇañcāyatanaṁ, vuttanayeneva ca ārammaṇampi.",
  "atk-s0516a0:355_1": "Evametaṁ jhānañca ārammaṇañcāti ubhayampi appavattikaraṇena ca amanasikaraṇena ca samatikkamitvāva yasmā idaṁ ākiñcaññāyatanaṁ upasampajja viharitabbaṁ, tasmā ubhayampetaṁ ekajjhaṁ katvā “viññāṇañcāyatanaṁ samatikkammā”ti idaṁ vuttanti veditabbaṁ.",
  "atk-s0516a0:356_0": "Ākiñcaññāyatanūpagāti ettha pana nāssa kiñcananti akiñcanaṁ, antamaso bhaṅgamattampi assa avasiṭṭhaṁ natthīti vuttaṁ hoti.",
  "atk-s0516a0:356_1": "Akiñcanassa bhāvo ākiñcaññaṁ, ākāsānañcāyatanaviññāṇāpagamassetaṁ adhivacanaṁ.",
  "atk-s0516a0:356_2": "Taṁ ākiñcaññaṁ adhiṭṭhānaṭṭhena āyatananti ākiñcaññāyatanaṁ.",
  "atk-s0516a0:356_3": "Tattha jhānaṁ nibbattetvā ākiñcaññāyatanabhavaṁ upagatā ākiñcaññāyatanūpagā.",
  "atk-s0516a0:356_4": "Ayaṁ sattamaviññāṇaṭṭhitīti imaṁ sattamaṁ paṭisandhiviññāṇassa ṭhānaṁ jānāti.",
  "atk-s0516a0:356_5": "Nevasaññānāsaññāyatanaṁ yatheva saññāya, evaṁ viññāṇassāpi sukhumattā neva viññāṇaṁ nāviññāṇaṁ, tasmā viññāṇaṭṭhitīsu na vuttaṁ.",
  "atk-s0516a0:357_0": "Abhūtanti abhūtatthaṁ “rūpaṁ attā”tiādivacanaṁ.",
  "atk-s0516a0:357_1": "Taṁ vipallāsabhāvato atacchaṁ.",
  "atk-s0516a0:357_2": "Diṭṭhinissayato anatthasañhitaṁ.",
  "atk-s0516a0:357_3": "Atha vā abhūtanti asantaṁ avijjamānaṁ.",
  "atk-s0516a0:357_4": "Acorasseva “idaṁ te corikāya ābhataṁ, na idaṁ tuyhaṁ ghare dhana”ntiādivacanaṁ.",
  "atk-s0516a0:357_5": "Atacchanti atathākāraṁ aññathā santaṁ.",
  "atk-s0516a0:357_6": "Anatthasañhitanti na idhalokatthaṁ vā paralokatthaṁ vā nissitaṁ.",
  "atk-s0516a0:357_7": "Na taṁ tathāgato byākarotīti taṁ aniyyānikakathaṁ tathāgato na katheti.",
  "atk-s0516a0:357_8": "Bhūtaṁ tacchaṁ anatthasañhitanti rājakathāditiracchānakathaṁ.",
  "atk-s0516a0:357_9": "Bhūtaṁ tacchaṁ atthasañhitanti ariyasaccasannissitaṁ.",
  "atk-s0516a0:357_10": "Tatra kālaññū tathāgato hotīti tasmiṁ tatiyabyākaraṇe tassa pañhassa byākaraṇatthāya tathāgato kālaññū hoti.",
  "atk-s0516a0:357_11": "Mahājanassa ādānakālaṁ gahaṇakālaṁ jānitvā sahetukaṁ sakāraṇaṁ katvā yuttapattakāleyeva byākarotīti attho.",
  "atk-s0516a0:358_0": "Yuttapattakāle vadatīti kālavādī.",
  "atk-s0516a0:358_1": "Bhūtaṁ sabhāvaṁ vadatīti bhūtavādī.",
  "atk-s0516a0:358_2": "Paramatthaṁ nibbānaṁ vadatīti atthavādī.",
  "atk-s0516a0:358_3": "Maggaphaladhammaṁ vadatīti dhammavādī.",
  "atk-s0516a0:358_4": "Saṁvarādivinayaṁ vadatīti vinayavādī.",
  "atk-s0516a0:358_5": "Tattha diṭṭhanti aparimāṇāsu lokadhātūsu aparimāṇānaṁ sattānaṁ cakkhudvāresu āpāthaṁ āgacchantaṁ rūpārammaṇaṁ nāma atthi, taṁ sabbākārato jānāti passati.",
  "atk-s0516a0:358_6": "Evaṁ jānatā passatā ca tena taṁ iṭṭhāniṭṭhādivasena vā diṭṭhasutamutaviññātesu labbhamānakapadavasena vā “katamaṁ taṁ rūpaṁ rūpāyatanaṁ?",
  "atk-s0516a0:358_7": "Yaṁ rūpaṁ catunnaṁ mahābhūtānaṁ upādāya vaṇṇanibhā sanidassanaṁ sappaṭighaṁ nīlaṁ pītaka”ntiādinā nayena anekehi nāmehi terasahi vārehi dvipaññāsāya nayehi vibhajjamānaṁ tathameva hoti vitathaṁ natthi.",
  "atk-s0516a0:358_8": "Esa nayo sotadvārādīsupi.",
  "atk-s0516a0:358_9": "Āpāthamāgacchantesu saddādīsu tesaṁ vividhaṁ dassetuṁ “diṭṭhaṁ suta”nti āha.",
  "atk-s0516a0:358_10": "Tattha diṭṭhanti rūpāyatanaṁ.",
  "atk-s0516a0:358_11": "Sutanti saddāyatanaṁ.",
  "atk-s0516a0:358_12": "Mutanti patvā gahetabbato gandhāyatanaṁ rasāyatanaṁ phoṭṭhabbāyatanaṁ.",
  "atk-s0516a0:358_13": "Viññātanti sukhadukkhādidhammārammaṇaṁ.",
  "atk-s0516a0:358_14": "Pattanti pariyesitvā vā apariyesitvā vā pattaṁ.",
  "atk-s0516a0:358_15": "Pariyesitanti pattaṁ vā apattaṁ vā pariyesitaṁ.",
  "atk-s0516a0:358_16": "Anuvicaritaṁ manasāti cittena anusañcaritaṁ.",
  "atk-s0516a0:359_0": "Tathāgatena abhisambuddhanti iminā etaṁ dasseti –",
  "atk-s0516a0:359_1": "yañhi aparimāṇāsu lokadhātūsu imassa sadevakassa lokassa nīlaṁ pītakantiādi rūpārammaṇaṁ cakkhudvāre āpāthaṁ āgacchati, “ayaṁ satto imasmiṁ khaṇe imaṁ nāma rūpārammaṇaṁ disvā sumano vā dummano vā majjhatto vā jāto”ti sabbaṁ taṁ tathāgatassa evaṁ abhisambuddhaṁ.",
  "atk-s0516a0:359_2": "Tathā yaṁ aparimāṇāsu lokadhātūsu imassa sadevakassa lokassa bherisaddo mudiṅgasaddotiādi saddārammaṇaṁ sotadvāre āpāthaṁ āgacchati, mūlagandho tacagandhotiādi gandhārammaṇaṁ ghānadvāre āpāthaṁ āgacchati, mūlaraso khandharasotiādi rasārammaṇaṁ jivhādvāre āpāthaṁ āgacchati, kakkhaḷaṁ mudukantiādi pathavīdhātutejodhātuvāyodhātubhedaṁ phoṭṭhabbārammaṇaṁ kāyadvāre āpāthaṁ āgacchati, “ayaṁ satto imasmiṁ khaṇe imaṁ nāma phoṭṭhabbārammaṇaṁ phusitvā sumano vā dummano vā majjhatto vā jāto”ti sabbaṁ taṁ tathāgatassa evaṁ abhisambuddhaṁ.",
  "atk-s0516a0:359_3": "Tathā yaṁ aparimāṇāsu lokadhātūsu imassa sadevakassa lokassa sukhadukkhādibhedaṁ dhammārammaṇaṁ manodvārassa āpāthaṁ āgacchati, “ayaṁ satto imasmiṁ khaṇe imaṁ nāma dhammārammaṇaṁ vijānitvā sumano vā dummano vā majjhatto vā jāto”ti sabbaṁ taṁ tathāgatassa evaṁ abhisambuddhaṁ.",
  "atk-s0516a0:360_0": "Yañhi, cunda, imesaṁ sattānaṁ diṭṭhaṁ sutaṁ mutaṁ viññātaṁ, tattha tathāgatena adiṭṭhaṁ vā asutaṁ vā amutaṁ vā aviññātaṁ vā natthi, imassa pana mahājanassa pariyesitvā apattampi atthi, apariyesitvā apattampi atthi, pariyesitvā pattampi atthi, apariyesitvā pattampi atthi, sabbampi tathāgatassa asampattaṁ nāma natthi ñāṇena asacchikataṁ.",
  "atk-s0516a0:360_1": "Tasmā tathāgatoti vuccatīti yaṁ tathā lokena gataṁ, tassa tatheva gatattā tathāgatoti vuccatīti.",
  "atk-s0516a0:360_2": "Pāḷiyaṁ pana “abhisambuddha”nti vuttaṁ, taṁ gatasaddena ekatthaṁ.",
  "atk-s0516a0:360_3": "Iminā nayena sabbavāresu tathāgatoti nigamassa attho veditabbo.",
  "atk-s0516a0:361_0": "“Yañca, cunda, rattiṁ tathāgato anuttaraṁ sammāsambodhiṁ abhisambujjhati, yañca rattiṁ anupādisesāya nibbānadhātuyā parinibbāyati, yaṁ etasmiṁ antare bhāsati lapati niddisati, sabbaṁ taṁ tatheva hoti, no aññathā, tasmā tathāgatoti vuccatī”ti –",
  "atk-s0516a0:362_0": "Ettha yaṁ rattiṁ bhagavā bodhimaṇḍe apparājitapallaṅke nisinno tiṇṇaṁ mārānaṁ matthakaṁ madditvā anuttarasammāsambodhiṁ abhisambuddho, yañca rattiṁ yamakasālānamantare anupādisesāya nibbānadhātuyā parinibbāyi, etthantare pañcacattālīsavassaparimāṇe kāle paṭhamabodhiyāpi majjhimabodhiyāpi pacchimabodhiyāpi yaṁ bhagavatā bhāsitaṁ suttaṁ geyyaṁ…pe…",
  "atk-s0516a0:362_1": "vedallaṁ, taṁ sabbaṁ atthato ca byañjanato ca anupavajjaṁ anūnamanadhikaṁ sabbākāraparipuṇṇaṁ rāgamadanimmadanaṁ dosamohamadanimmadanaṁ natthi, tattha vāḷaggamattampi avakkhalitaṁ, sabbaṁ taṁ ekamuddikāya lañchitaṁ viya, ekanāḷiyā mitaṁ viya, ekatulāya tulitaṁ viya ca tathameva hoti vitathaṁ natthi. Tenāha –",
  "atk-s0516a0:362_2": "“yañca, cunda, rattiṁ tathāgato…pe…",
  "atk-s0516a0:362_3": "sabbaṁ taṁ tathameva hoti, no aññathā tasmā tathāgatoti vuccatī”ti.",
  "atk-s0516a0:362_4": "Gadaattho hi ettha gatasaddo.",
  "atk-s0516a0:363_0": "Api ca –",
  "atk-s0516a0:363_1": "āgadanaṁ āgado, vacananti attho.",
  "atk-s0516a0:363_2": "Tatho aviparīto āgado assāti da-kārassa ta-kāraṁ katvā gatoti evametasmiṁ atthe padasiddhi veditabbā.",
  "atk-s0516a0:364_0": "“Yathāvādī, cunda…pe…",
  "atk-s0516a0:364_1": "vuccatī”ti ettha bhagavato vācāya kāyo anulometi kāyassapi vācā, tasmā bhagavā yathāvādī tathākārī, yathākārī tathāvādī ca hoti, evaṁbhūtassa cassa yathā vācā, kāyopi tathā gato pavattoti attho.",
  "atk-s0516a0:364_2": "Yathā ca kāyo, vācāpi tathā gatā pavattāti tathāgatoti evamettha padasiddhi veditabbā.",
  "atk-s0516a0:365_0": "Abhibhū anabhibhūtoti upari bhavaggaṁ heṭṭhā avīcipariyantaṁ aparimāṇāsu lokadhātūsu sabbasatte abhibhavati sīlenapi samādhināpi paññāyapi vimuttiyāpi na tassa tulā vā pamāṇaṁ vā atthi.",
  "atk-s0516a0:365_1": "Atulo appameyyo anuttaro rājarājā devadevo sakkānaṁ atisakko brahmānaṁ atibrahmā.",
  "atk-s0516a0:365_2": "Aññadatthūti ekaṁsatthe nipāto.",
  "atk-s0516a0:365_3": "Dakkhatīti daso.",
  "atk-s0516a0:365_4": "Vasaṁ vattetīti vasavattī.",
  "atk-s0516a0:366_0": "Tatrāyaṁ padasiddhi veditabbā –",
  "atk-s0516a0:366_1": "agado viya agado, ko panesa?",
  "atk-s0516a0:366_2": "Desanāvilāso ceva puññussayo ca.",
  "atk-s0516a0:366_3": "Tena hesa mahānubhāvo bhisakko dibbāgadena sappe viya sabbaparappavādino sadevakañca lokaṁ abhibhavati.",
  "atk-s0516a0:366_4": "Iti sabbalokābhibhavane tatho aviparīto desanāvilāsamayo ceva puññussayo ca agado assāti da-kārassa ta-kāraṁ katvā tathāgatoti veditabbo.",
  "atk-s0516a0:367_0": "Idhatthaññeva jānāti kammābhisaṅkhāravasenāti apuññābhisaṅkhāravasena idhatthaññeva jānāti.",
  "atk-s0516a0:367_1": "Kāyassa bhedā paraṁ maraṇāti upādinnakhandhabhedā maraṇato paraṁ.",
  "atk-s0516a0:367_2": "Apāyantiādīsu vuḍḍhisaṅkhātasukhasātato ayā apetattā apāyo.",
  "atk-s0516a0:367_3": "Dukkhassa gati paṭisaraṇanti duggati.",
  "atk-s0516a0:367_4": "Dukkarakārino ettha vinipatantīti vinipāto.",
  "atk-s0516a0:367_5": "Niratiaṭṭhena nirassādaṭṭhena nirayo.",
  "atk-s0516a0:367_6": "Taṁ apāyaṁ…pe… nirayaṁ.",
  "atk-s0516a0:367_7": "Upapajjissatīti paṭisandhivasena uppajjissati.",
  "atk-s0516a0:367_8": "Tiracchānayoninti tiriyaṁ añcantīti tiracchānā, tesaṁ yoni tiracchānayoni, taṁ tiracchānayoniṁ.",
  "atk-s0516a0:367_9": "Pettivisayanti paccabhāvaṁ pattānaṁ visayoti pettivisayo, taṁ pettivisayaṁ.",
  "atk-s0516a0:367_10": "Manaso ussannatāya manussā, tesu manussesu.",
  "atk-s0516a0:367_11": "Ito paraṁ kammābhisaṅkhāravasenāti ettha puññābhisaṅkhāravasena attho gahetabbo.",
  "atk-s0516a0:368_0": "Āsavānaṁ khayāti āsavānaṁ vināsena.",
  "atk-s0516a0:368_1": "Anāsavaṁ cetovimuttinti āsavavirahitaṁ arahattaphalasamādhiṁ.",
  "atk-s0516a0:368_2": "Paññāvimuttinti arahattaphalapaññaṁ.",
  "atk-s0516a0:368_3": "Arahattaphalasamādhi rāgavirāgā cetovimutti, arahattaphalapaññā avijjāvirāgā paññāvimuttīti veditabbā.",
  "atk-s0516a0:368_4": "Taṇhācaritena vā appanājhānabalena kilese vikkhambhetvā adhigataṁ arahattaphalaṁ rāgavirāgā cetovimutti, diṭṭhicaritena upacārajjhānamattaṁ nibbattetvā vipassitvā adhigataṁ arahattaphalaṁ avijjāvirāgā paññāvimutti.",
  "atk-s0516a0:368_5": "Anāgāmiphalaṁ vā kāmarāgaṁ sandhāya rāgavirāgā cetovimutti, arahattaphalaṁ sabbappakārato avijjāvirāgā paññāvimutti.",
  "atk-s0516a0:369_0": "Ākiñcaññāyatanaṁ dhimuttanti vimokkhenāti kenaṭṭhena vimokkho veditabboti?",
  "atk-s0516a0:369_1": "Adhimuccanaṭṭhena.",
  "atk-s0516a0:369_2": "Ko ayaṁ adhimuccanaṭṭho nāma?",
  "atk-s0516a0:369_3": "Paccanīkadhammehi ca suṭṭhu vimuccanaṭṭho, ārammaṇe ca abhirativasena suṭṭhu vimuccanaṭṭho, pitu aṅke vissaṭṭhaaṅgapaccaṅgassa dārakassa sayanaṁ viya aniggahitabhāvena nirāsaṅkatāya ārammaṇe pavattīti vuttaṁ hoti.",
  "atk-s0516a0:369_4": "Evarūpena vimokkhena dhimuttanti.",
  "atk-s0516a0:369_5": "Viññāṇañcāyatanaṁ muñcitvā ākiñcaññāyatane nirāsaṅkavasena dhimuttaṁ allīnaṁ.",
  "atk-s0516a0:369_6": "Tatrādhimuttanti tasmiṁ samādhimhi allīnaṁ.",
  "atk-s0516a0:369_7": "Tadadhimuttanti tasmiṁ jhāne adhimuttaṁ.",
  "atk-s0516a0:369_8": "Tadādhipateyyanti taṁ jhānaṁ jeṭṭhakaṁ.",
  "atk-s0516a0:369_9": "Rūpādhimuttotiādīni pañca kāmaguṇagarukavasena vuttāni.",
  "atk-s0516a0:369_10": "Kulādhimuttotiādīni tīṇi khattiyādikulagarukavasena vuttāni.",
  "atk-s0516a0:369_11": "Lābhādhimuttotiādīni aṭṭha lokadhammavasena vuttāni.",
  "atk-s0516a0:369_12": "Dhīvarādhimuttotiādīni cattāri paccayavasena vuttāni.",
  "atk-s0516a0:369_13": "Suttantādhimuttotiādīni piṭakattayavasena vuttāni.",
  "atk-s0516a0:369_14": "Āraññakaṅgādhimuttotiādīni dhutaṅgasamādānavasena vuttāni.",
  "atk-s0516a0:369_15": "Paṭhamajjhānādhimuttotiādīni paṭilābhavasena vuttāni.",
  "atk-s0516a0:370_0": "Kammaparāyaṇanti abhisaṅkhāravasena.",
  "atk-s0516a0:370_1": "Vipākaparāyaṇanti pavattivasena.",
  "atk-s0516a0:370_2": "Kammagarukanti cetanāgarukaṁ.",
  "atk-s0516a0:370_3": "Paṭisandhigarukanti upapattigarukaṁ.",
  "atk-s0516a0:371_0": "84.Ākiñcaññāsambhavaṁ ñatvāti ākiñcaññāyatanasamāpattito vuṭṭhahitvā ākiñcaññāyatanajanakakammābhisaṅkhāraṁ ñatvā “kinti palibodho aya”nti.",
  "atk-s0516a0:371_1": "Nandisaṁyojanaṁ itīti yā catutthaarūparāgasaṅkhātā nandī tañca saṁyojanaṁ ñatvā.",
  "atk-s0516a0:371_2": "Tato tattha vipassatīti atha tattha ākiñcaññāyatanasamāpattito vuṭṭhahitvā taṁ samāpattiṁ aniccādivasena vipassati.",
  "atk-s0516a0:371_3": "Etaṁ ñāṇaṁ tathaṁ tassāti etaṁ tassa puggalassa evaṁ vipassato anukkamena uppannaṁ arahattañāṇaṁ aviparītaṁ.",
  "atk-s0516a0:371_4": "Vusīmatoti vusitavantassa.",
  "atk-s0516a0:371_5": "Sesaṁ sabbattha pākaṭameva.",
  "atk-s0516a0:372_0": "Evaṁ bhagavā idampi suttaṁ arahattanikūṭeneva desesi, desanāpariyosāne ca pubbasadiso eva dhammābhisamayo ahosīti.",
  "atk-s0516a0:373_0": "Saddhammappajjotikāya cūḷaniddesa-aṭṭhakathāya",
  "atk-s0516a0:374_0": "Posālamāṇavasuttaniddesavaṇṇanā niṭṭhitā.",
  "atk-s0516a0:375_0": "15. Mogharājamāṇavasuttaniddesavaṇṇanā",
  "atk-s0516a0:376_0": "85.",
  "atk-s0516a0:376_1": "Pannarasame mogharājasutte –",
  "atk-s0516a0:376_2": "dvāhanti dve vāre ahaṁ.",
  "atk-s0516a0:376_3": "So hi pubbe ajitasuttassa ca tissametteyyasuttassa ca avasāne dvikkhattuṁ bhagavantaṁ pucchi, bhagavā panassa indriyaparipākaṁ āgamayamāno na byākāsi. Tenāha –",
  "atk-s0516a0:376_4": "“dvāhaṁ sakkaṁ apucchissa”nti.",
  "atk-s0516a0:376_5": "Yāvatatiyañca devīsi, byākarotīti me sutanti yāvatatiyañca sahadhammikaṁ puṭṭho visuddhidevabhūto isi bhagavā sammāsambuddho byākarotīti evaṁ me sutaṁ.",
  "atk-s0516a0:376_6": "Godhāvarītīreyeva kira so evamassosi. Tenāha –",
  "atk-s0516a0:376_7": "“byākarotīti me suta”nti.",
  "atk-s0516a0:376_8": "Imissā gāthāya niddese yaṁ vattabbaṁ siyā, taṁ heṭṭhā vuttanayaṁ eva.",
  "atk-s0516a0:377_0": "86.Ayaṁ lokoti manussaloko.",
  "atk-s0516a0:377_1": "Paro lokoti taṁ ṭhapetvā avaseso.",
  "atk-s0516a0:377_2": "Sadevakoti brahmalokaṁ ṭhapetvā avaseso upapattidevasammutidevayutto.",
  "atk-s0516a0:377_3": "“Brahmaloko sadevako”ti etaṁ vā “sadevako loko”tiādinayanidassanamattaṁ.",
  "atk-s0516a0:377_4": "Tena sabbopi tathāvuttappakāraloko veditabbo.",
  "atk-s0516a0:378_0": "87.Evaṁ abhikkantadassāvinti evaṁ aggadassāviṁ, sadevakassa lokassa ajjhāsayādhimuttigatiparāyaṇādīni passituṁ samatthanti dasseti.",
  "atk-s0516a0:379_0": "88.Suññato lokaṁ avekkhassūti avasiyapavattasallakkhaṇavasena vā tucchasaṅkhārasamanupassanāvasena vāti dvīhākārehi suññato lokaṁ passa.",
  "atk-s0516a0:379_1": "Attānudiṭṭhiṁ ūhaccāti sakkāyadiṭṭhiṁ uddharitvā.",
  "atk-s0516a0:380_0": "Lujjatīti bhijjati.",
  "atk-s0516a0:380_1": "Cakkhatīti cakkhu.",
  "atk-s0516a0:380_2": "Tadetaṁ sasambhāracakkhuno setamaṇḍalaparikkhittassa kaṇhamaṇḍalassa majjhe abhimukhe ṭhitānaṁ sarīrasaṇṭhānuppattidesabhūte diṭṭhamaṇḍale cakkhuviññāṇādīnaṁ yathārahaṁ vatthudvārabhāvaṁ sādhayamānaṁ tiṭṭhati.",
  "atk-s0516a0:380_3": "Rūpayantīti rūpā, vaṇṇavikāramāpajjantā hadayaṅgatabhāvaṁ pakāsentīti attho.",
  "atk-s0516a0:380_4": "Cakkhuto pavattaṁ viññāṇaṁ, cakkhussa vā cakkhusannissitaṁ vā viññāṇaṁ cakkhuviññāṇaṁ.",
  "atk-s0516a0:380_5": "Cakkhuto pavatto samphasso cakkhusamphasso.",
  "atk-s0516a0:380_6": "Cakkhusamphassapaccayāti cakkhuviññāṇasampayuttaphassapaccayā.",
  "atk-s0516a0:380_7": "Vedayitanti vindanaṁ, vedanāti attho.",
  "atk-s0516a0:380_8": "Tadeva sukhayatīti sukhaṁ, yassa uppajjati, taṁ sukhitaṁ karotīti attho.",
  "atk-s0516a0:380_9": "Suṭṭhu vā khādati, khanati ca kāyacittābādhanti sukhaṁ.",
  "atk-s0516a0:380_10": "Dukkhayatīti dukkhaṁ.",
  "atk-s0516a0:380_11": "Yassa uppajjati, taṁ dukkhitaṁ karotīti attho.",
  "atk-s0516a0:380_12": "Na dukkhaṁ na sukhanti adukkhamasukhaṁ.",
  "atk-s0516a0:380_13": "Ma-kāro sandhipadavasena vutto.",
  "atk-s0516a0:380_14": "So pana cakkhusamphasse attanā sampayuttāya vedanāya sahajātaaññamaññanissayavipākaāhārasampayuttaatthiavigatavasena aṭṭhadhā paccayo hoti, sampaṭicchanasampayuttāya anantarasamanantarūpanissayanatthivigatavasena pañcadhā, santīraṇādisampayuttānaṁ upanissayavaseneva paccayo hoti.",
  "atk-s0516a0:381_0": "Suṇātīti sotaṁ, taṁ sasambhārasotabilassa anto tanutambalomācite aṅgulivedhakasaṇṭhāne padese sotaviññāṇādīnaṁ yathārahaṁ vatthudvārabhāvaṁ sādhayamānaṁ tiṭṭhati.",
  "atk-s0516a0:381_1": "Saddīyantīti saddā, udāharīyantīti attho.",
  "atk-s0516a0:381_2": "Ghāyatīti ghānaṁ, taṁ sasambhāraghānabilassa anto ajapadasaṇṭhāne padese ghānaviññāṇādīnaṁ yathārahaṁ vatthudvārabhāvaṁ sādhayamānaṁ tiṭṭhati.",
  "atk-s0516a0:381_3": "Gandhiyantīti gandhā, attano vatthuṁ sūciyantīti attho.",
  "atk-s0516a0:381_4": "Jīvitaṁ avhāyatīti jivhā, sāyanaṭṭhena vā jivhā.",
  "atk-s0516a0:381_5": "Sā sasambhārajivhāya atiaggamūlapassāni vajjetvā uparimatalamajjhe bhinnauppaladalaggasaṇṭhāne padese jivhāviññāṇādīnaṁ yathārahaṁ vatthudvārabhāvaṁ sādhayamānā tiṭṭhati.",
  "atk-s0516a0:381_6": "Rasanti te sattāti rasā, assādentīti attho.",
  "atk-s0516a0:382_0": "Kucchitānaṁ āsavadhammānaṁ āyoti kāyo.",
  "atk-s0516a0:382_1": "Āyoti uppattideso.",
  "atk-s0516a0:382_2": "So yāvatā imasmiṁ kāye upādinnapavatti nāma atthi, tattha yebhuyyena kāyappasādo kāyaviññāṇādīnaṁ yathārahaṁ vatthudvārabhāvaṁ sādhayamāno tiṭṭhati.",
  "atk-s0516a0:382_3": "Phusiyantīti phoṭṭhabbā.",
  "atk-s0516a0:382_4": "Manatīti mano, vijānātīti attho.",
  "atk-s0516a0:382_5": "Attano lakkhaṇaṁ dhārentīti dhammā.",
  "atk-s0516a0:382_6": "Manoti sahāvajjanabhavaṅgaṁ.",
  "atk-s0516a0:382_7": "Dhammāti nibbānaṁ muñcitvā avasesā dhammārammaṇadhammā.",
  "atk-s0516a0:382_8": "Manoviññāṇanti javanamanoviññāṇaṁ.",
  "atk-s0516a0:382_9": "Manosamphassoti taṁsampayutto phasso, so sampayuttāya vedanāya vipākapaccayavajjehi sesehi sattahi paccayehi paccayo hoti.",
  "atk-s0516a0:382_10": "Anantarāya teheva sesānaṁ upanissayeneva paccayo hoti.",
  "atk-s0516a0:383_0": "Avasiyapavattasallakkhaṇavasena vāti avaso hutvā pavattasaṅkhāre passanavasena olokanavasenāti attho.",
  "atk-s0516a0:383_1": "Rūpe vaso na labbhatīti rūpasmiṁ vasavattibhāvo issarabhāvo na labbhati.",
  "atk-s0516a0:383_2": "Vedanādīsupi eseva nayo.",
  "atk-s0516a0:384_0": "Nāyaṁ, bhikkhave, kāyo tumhākanti attani sati attaniyaṁ nāma hoti, attāyeva ca natthi.",
  "atk-s0516a0:384_1": "Tasmā “nāyaṁ, bhikkhave, kāyo tumhāka”nti āha.",
  "atk-s0516a0:384_2": "Nāpi aññesanti añño nāma paresaṁ attā.",
  "atk-s0516a0:384_3": "Tasmiṁ sati aññesaṁ nāma siyā, sopi natthi.",
  "atk-s0516a0:384_4": "Tasmā “nāpi aññesa”nti āha.",
  "atk-s0516a0:384_5": "Purāṇamidaṁ, bhikkhave, kammanti nayidaṁ purāṇakammameva, purāṇakammanibbatto panesa kāyo.",
  "atk-s0516a0:384_6": "Tasmā paccayavohārena evaṁ vutto.",
  "atk-s0516a0:384_7": "Abhisaṅkhatantiādi kammavohārasseva vasena purimaliṅgasabhāvatāya vuttaṁ.",
  "atk-s0516a0:384_8": "Ayaṁ panettha attho –",
  "atk-s0516a0:384_9": "abhisaṅkhatanti paccayehi katoti daṭṭhabbo.",
  "atk-s0516a0:384_10": "Abhisañcetayitanti cetanāvatthuko, cetanāmūlakoti daṭṭhabbo.",
  "atk-s0516a0:384_11": "Vedaniyanti vedanāya vatthūti daṭṭhabbo.",
  "atk-s0516a0:385_0": "Rūpe sāro na labbhatīti rūpasmiṁ niccādisāro na labbhati.",
  "atk-s0516a0:385_1": "Vedanādīsupi eseva nayo.",
  "atk-s0516a0:385_2": "Rūpaṁ assāraṁ nissāranti rūpaṁ assāraṁ sāravirahitañca.",
  "atk-s0516a0:385_3": "Sārāpagatanti sārato apagataṁ.",
  "atk-s0516a0:385_4": "Niccasārasārena vāti bhaṅgaṁ atikkamitvā pavattamānena niccasārena vā.",
  "atk-s0516a0:385_5": "Kassaci niccasārassa abhāvato niccasārena sāro natthi.",
  "atk-s0516a0:385_6": "Sukhasārasārena vāti ṭhitisukhaṁ atikkamitvā pavattamānassa kassaci sukhasārassa abhāvato sukhasārasārena vā.",
  "atk-s0516a0:385_7": "Attasārasārena vāti attattaniyasārasārena vā.",
  "atk-s0516a0:385_8": "Niccena vāti bhaṅgaṁ atikkamitvā pavattamānassa kassaci niccassa abhāvato niccena vā.",
  "atk-s0516a0:385_9": "Dhuvena vāti vijjamānakālepi paccayāyattavuttitāya thirassa kassaci abhāvato dhuvena vā.",
  "atk-s0516a0:385_10": "Sassatena vāti abbocchinnassa sabbakāle vijjamānassa kassaci abhāvato sassatena vā.",
  "atk-s0516a0:385_11": "Avipariṇāmadhammena vāti jarābhaṅgavasena avipariṇāmapakatikassa kassaci abhāvato avipariṇāmadhammena vā.",
  "atk-s0516a0:386_0": "Cakkhusuññaṁ attena vā attaniyena vāti “kārako vedako sayaṁvasī”ti evaṁ parikappikena attanā vā attābhāvatoyeva attano santakena parikkhārena ca suññaṁ.",
  "atk-s0516a0:386_1": "Sabbaṁ cakkhādilokiyadhammajātaṁ yasmā attā ca ettha natthi, attaniyañca ettha natthi, tasmā “suñña”nti vuccatīti attho.",
  "atk-s0516a0:386_2": "Lokuttarāpi dhammā attattaniyehi suññāyeva, suññātītadhammā natthīti vuttaṁ hoti.",
  "atk-s0516a0:386_3": "Tasmiṁ dhamme attattaniyasārassa natthibhāvo vutto hoti.",
  "atk-s0516a0:386_4": "Loke ca “suññaṁ gharaṁ suñño ghaṭo”ti vutto gharassa ghaṭassa ca natthibhāvo na hoti, tasmiṁ ghaṭe ca aññassa natthibhāvo vutto hoti.",
  "atk-s0516a0:386_5": "Bhagavatā ca iti yampi koci tattha na hoti, tena taṁ suññaṁ.",
  "atk-s0516a0:386_6": "Yaṁ pana tattha avasiṭṭhaṁ hoti, taṁ santaṁ idamatthīti pajānātīti ayamevattho vutto.",
  "atk-s0516a0:386_7": "Tathā ñāyaganthe saddaganthe ca ayamevattho.",
  "atk-s0516a0:386_8": "Iti imasmiṁ sutte anattalakkhaṇameva kathitaṁ.",
  "atk-s0516a0:386_9": "Anissariyatoti attano issariye avasavattanato.",
  "atk-s0516a0:386_10": "Akāmakāriyatoti attano akāmaṁ arucikaraṇavasena.",
  "atk-s0516a0:386_11": "Apāpuṇiyatoti ṭhātuṁ patiṭṭhābhāvato.",
  "atk-s0516a0:386_12": "Avasavattanatoti attano vase avattanato.",
  "atk-s0516a0:386_13": "Paratoti aniccato paccayāyattavuttito.",
  "atk-s0516a0:386_14": "Vivittatoti nissarato.",
  "atk-s0516a0:387_0": "Suddhanti kevalaṁ issarakālapakatīhi vinā kevalaṁ paccayāyattapavattivasena pavattamānaṁ suddhaṁ nāma.",
  "atk-s0516a0:387_1": "Attaniyavirahito suddhadhammapuñjoti ca.",
  "atk-s0516a0:387_2": "Suddhaṁ dhammasamuppādaṁ, suddhaṁ saṅkhārasantatinti suddhaṁ passantassa jānantassa saṅkhārānaṁ santatiṁ abbocchinnasaṅkhārasantatiṁ.",
  "atk-s0516a0:387_3": "Tatheva suddhaṁ passantassa saṅkhārādīni, ekaṭṭhāni ādarena dvattikkhattuṁ vuttāni.",
  "atk-s0516a0:387_4": "Evaṁ passantassa maraṇamukhe bhayaṁ na hoti.",
  "atk-s0516a0:387_5": "Gāmaṇīti ālapanaṁ.",
  "atk-s0516a0:387_6": "Tiṇakaṭṭhasamaṁ lokanti imaṁ upādinnakkhandhasaṅkhātaṁ lokaṁ.",
  "atk-s0516a0:387_7": "Yadā tiṇakaṭṭhasamaṁ paññāya passati.",
  "atk-s0516a0:387_8": "Yathā araññe tiṇakaṭṭhādīsu gaṇhantesu attānaṁ vā attaniyaṁ vā gaṇhātīti na hoti, tesu vā tiṇakaṭṭhādīsu sayameva nassantesupi vinassantesupi attā nassati, attaniyo nassatīti na hoti.",
  "atk-s0516a0:387_9": "Evaṁ imasmiṁ kāyepi nassante vā vinassante vā attā vā attaniyaṁ vā bhijjatīti apassanto paññāya tiṇakaṭṭhasamaṁ passatīti vuccati.",
  "atk-s0516a0:387_10": "Nāññaṁ patthayate kiñci, aññatrappaṭisandhiyāti paṭisandhivirahitaṁ nibbānaṁ ṭhapetvā aññaṁ bhavaṁ vā attabhāvaṁ vā na pattheti.",
  "atk-s0516a0:388_0": "Rūpaṁ samannesatīti rūpassa sāraṁ pariyesati.",
  "atk-s0516a0:388_1": "Ahanti vāti diṭṭhivasena.",
  "atk-s0516a0:388_2": "Mamanti vāti taṇhāvasena.",
  "atk-s0516a0:388_3": "Asmīti vāti mānavasena.",
  "atk-s0516a0:388_4": "Tampi tassa na hotīti taṁ tividhampi tassa puggalassa na hoti.",
  "atk-s0516a0:389_0": "Idhāti desāpadese nipāto, svāyaṁ katthaci lokaṁ upādāya vuccati. Yathāha –",
  "atk-s0516a0:389_1": "“idha tathāgato loke uppajjatī”ti.",
  "atk-s0516a0:389_2": "Katthaci sāsanaṁ. Yathāha –",
  "atk-s0516a0:389_3": "“idheva, bhikkhave, samaṇo, idha dutiyo samaṇo”ti.",
  "atk-s0516a0:389_4": "Katthaci okāsaṁ. Yathāha –",
  "atk-s0516a0:390_0": "“Idheva tiṭṭhamānassa, devabhūtassa me sato;",
  "atk-s0516a0:391_0": "Punarāyu ca me laddho, evaṁ jānāhi mārisā”ti. ;",
  "atk-s0516a0:392_0": "Katthaci padapūraṇamattameva. Yathāha –",
  "atk-s0516a0:392_1": "“idhāhaṁ, bhikkhave, bhuttāvī assaṁ pavārito”ti.",
  "atk-s0516a0:392_2": "Idha pana lokaṁ upādāya vuttoti veditabbo.",
  "atk-s0516a0:392_3": "Assutavā puthujjanoti ettha pana āgamādhigamābhāvā ñeyyo “assutavā”iti.",
  "atk-s0516a0:392_4": "Yassa hi khandhadhātuāyatanapaccayākārasatipaṭṭhānādīsu uggahaparipucchāvinicchayarahitattā diṭṭhipaṭisedhako neva āgamo, paṭipattiyā adhigantabbassa anadhigatattā neva adhigamo atthi, so āgamādhigamābhāvā ñeyyo “assutavā” iti. Svāyaṁ –",
  "atk-s0516a0:393_0": "Puthūnaṁ jananādīhi, kāraṇehi puthujjano;",
  "atk-s0516a0:394_0": "Puthujjanantogadhattā, puthuvāyaṁ jano iti. ;",
  "atk-s0516a0:395_0": "So hi puthūnaṁ nānappakārānaṁ kilesādīnaṁ jananādīhipi kāraṇehi puthujjano. Yathāha –",
  "atk-s0516a0:395_1": "puthu kilese janentīti puthujjanā, puthu avihatasakkāyadiṭṭhikāti puthujjanā, puthu satthārānaṁ mukhullokikāti puthujjanā, puthu sabbagatīhi avuṭṭhitāti puthujjanā, puthu nānābhisaṅkhāre abhisaṅkharontīti puthujjanā, puthu nānāoghehi vuyhantīti puthujjanā, puthu nānāsantāpehi santappentīti puthujjanā, puthu nānāpariḷāhehi pariḍayhantīti puthujjanā, puthu pañcasu kāmaguṇesu rattā giddhā gadhitā muñchitā ajjhosannā laggā laggitā palibuddhāti puthujjanā, puthu pañcahi nīvaraṇehi āvuṭā nivuṭā ovuṭā pihitā paṭicchannā paṭikujjitāti puthujjanā, puthūnaṁ vā gaṇanapathamatītānaṁ ariyadhammaparammukhānaṁ nīcadhammasamācārānaṁ janānaṁ antogadhattāpi puthujjanā, puthuva ayaṁ visuṁyeva saṅkhyaṁ gato, visaṁsaṭṭho sīlasutādiguṇayuttehi ariyehi janotipi puthujjano.",
  "atk-s0516a0:395_2": "Evametehi “assutavā puthujjano”ti dvīhi padehi ye te –",
  "atk-s0516a0:396_0": "“Duve puthujjanā vuttā, buddhenādiccabandhunā;",
  "atk-s0516a0:397_0": "Andho puthujjano eko, kalyāṇeko puthujjano”ti. –",
  "atk-s0516a0:398_0": "Dve puthujjanā vuttā, tesu andhaputhujjano vutto hotīti veditabbo.",
  "atk-s0516a0:399_0": "Ariyānaṁ adassāvītiādīsu ariyāti ārakattā kilesehi, anaye na iriyanato, aye iriyanato, sadevakena ca lokena araṇīyato buddhā ca paccekabuddhā ca buddhasāvakā ca vuccanti, buddhā eva vā idha ariyā. Yathāha –",
  "atk-s0516a0:399_1": "“sadevake, bhikkhave, loke…pe…",
  "atk-s0516a0:399_2": "tathāgato ariyoti vuccatī”ti.",
  "atk-s0516a0:400_0": "Sappurisāti ettha pana paccekabuddhā tathāgatasāvakā ca “sappurisā”ti veditabbā.",
  "atk-s0516a0:400_1": "Te hi lokuttaraguṇayogena sobhanā purisāti sappurisā.",
  "atk-s0516a0:400_2": "Sabbeva vā ete dvidhāpi vuttā.",
  "atk-s0516a0:400_3": "Buddhāpi hi ariyā ca sappurisā ca paccekabuddhāpi buddhasāvakāpi. Yathāha –",
  "atk-s0516a0:401_0": "“Yo ve kataññū katavedi dhīro, kalyāṇamitto daḷhabhatti ca hoti;",
  "atk-s0516a0:402_0": "Dukhitassa sakkacca karoti kiccaṁ, tathāvidhaṁ sappurisaṁ vadantī”ti. ;",
  "atk-s0516a0:403_0": "“Kalyāṇamitto daḷhabhatti ca hotī”ti ettāvatā hi buddhasāvako vutto.",
  "atk-s0516a0:403_1": "Kataññutādīhi paccekabuddhā buddhāti, yo imesaṁ ariyānaṁ adassanasīlo, na ca dassane sādhukārī, so ariyānaṁ adassāvīti veditabbo.",
  "atk-s0516a0:403_2": "So cakkhunā adassāvī, ñāṇena adassāvīti duvidho, tesu ñāṇena adassāvī idha adhippeto.",
  "atk-s0516a0:403_3": "Maṁsacakkhunā hi dibbacakkhunā vā ariyā diṭṭhāpi adiṭṭhāva honti tesaṁ cakkhunā vaṇṇamattagahaṇato, na ariyabhāvagocarato.",
  "atk-s0516a0:403_4": "Soṇasiṅgālādayopi cakkhunā ariye passanti, na ca te ariyānaṁ dassāvino.",
  "atk-s0516a0:404_0": "Tatridaṁ vatthu –",
  "atk-s0516a0:404_1": "cittalapabbatavāsino kira khīṇāsavattherassa upaṭṭhāko vuḍḍhapabbajito ekadivasaṁ therena saddhiṁ piṇḍāya caritvā therassa pattacīvaraṁ gahetvā piṭṭhito āgacchanto theraṁ pucchi –",
  "atk-s0516a0:404_2": "“ariyā nāma, bhante, kīdisā”ti?",
  "atk-s0516a0:404_3": "Thero āha –",
  "atk-s0516a0:404_4": "“idhekacco mahallako ariyānaṁ pattacīvaraṁ gahetvā vattapaṭipattiṁ katvā saha carantopi neva ariye jānāti, evaṁ dujjānā, āvuso, ariyā”ti.",
  "atk-s0516a0:404_5": "Evaṁ vuttepi so neva aññāsi.",
  "atk-s0516a0:404_6": "Tasmā cakkhunā dassanaṁ na dassanaṁ, ñāṇena dassanameva dassanaṁ. Yathāha –",
  "atk-s0516a0:404_7": "“alaṁ te, vakkali, kiṁ te iminā pūtikāyena diṭṭhena, yo kho, vakkali, dhammaṁ passati, so maṁ passatī”ti.",
  "atk-s0516a0:404_8": "Tasmā cakkhunā passantopi ñāṇena ariyehi diṭṭhaṁ aniccādilakkhaṇaṁ apassanto, ariyānaṁ adhigatañca dhammaṁ anadhigacchanto, ariyakaradhammānaṁ ariyabhāvassa ca adiṭṭhattā “ariyānaṁ adassāvī”ti veditabbo.",
  "atk-s0516a0:405_0": "Ariyadhammassa akovidoti satipaṭṭhānādibhede ariyadhamme akusalo. Ariyadhamme avinītoti ettha pana –",
  "atk-s0516a0:406_0": "Duvidho vinayo nāma, ekamekettha pañcadhā;",
  "atk-s0516a0:407_0": "Abhāvato tassa ayaṁ, “avinīto”ti vuccati. ;",
  "atk-s0516a0:408_0": "Ayañhi saṁvaravinayo pahānavinayoti duvidho vinayo.",
  "atk-s0516a0:408_1": "Ettha ca duvidhepi vinaye ekamekopi vinayo pañcadhā bhijjati.",
  "atk-s0516a0:408_2": "Saṁvaravinayopi hi sīlasaṁvaro satisaṁvaro ñāṇasaṁvaro khantisaṁvaro vīriyasaṁvaroti pañcavidho.",
  "atk-s0516a0:408_3": "Pahānavinayopi tadaṅgappahānaṁ vikkhambhanappahānaṁ samucchedappahānaṁ paṭippassaddhippahānaṁ nissaraṇappahānanti pañcavidho.",
  "atk-s0516a0:409_0": "Tattha “iminā pātimokkhasaṁvarena upeto hoti samupeto”ti ayaṁ sīlasaṁvaro.",
  "atk-s0516a0:409_1": "“Rakkhati cakkhundriyaṁ, cakkhundriye saṁvaraṁ āpajjatī”ti ayaṁ satisaṁvaro.",
  "atk-s0516a0:410_0": "“Yāni sotāni lokasmiṁ, (ajitāti bhagavā,)",
  "atk-s0516a0:411_0": "Sati tesaṁ nivāraṇaṁ;",
  "atk-s0516a0:412_0": "Sotānaṁ saṁvaraṁ brūmi, paññāyete pidhiyyare”ti. –",
  "atk-s0516a0:413_0": "Ayaṁ ñāṇasaṁvaro.",
  "atk-s0516a0:413_1": "“Khamo hoti sītassa uṇhassā”ti ayaṁ khantisaṁvaro.",
  "atk-s0516a0:413_2": "“Uppannaṁ kāmavitakkaṁ nādhivāsetī”ti ayaṁ vīriyasaṁvaro.",
  "atk-s0516a0:413_3": "Sabbopi cāyaṁ saṁvaro yathāsakaṁ saṁvaritabbānaṁ vinetabbānañca kāyaduccaritādīnaṁ saṁvaraṇato “saṁvaro”, vinayanato “vinayo”ti vuccati.",
  "atk-s0516a0:413_4": "Evaṁ tāva saṁvaravinayo pañcadhā bhijjatīti veditabbo.",
  "atk-s0516a0:414_0": "Tathā yaṁ nāmarūpaparicchedādīsu vipassanāñāṇesu paṭipakkhabhāvato dīpālokeneva tamassa, tena tena vipassanāñāṇena tassa tassa anatthassa pahānaṁ.",
  "atk-s0516a0:414_1": "Seyyathidaṁ –",
  "atk-s0516a0:414_2": "nāmarūpavavatthānena sakkāyadiṭṭhiyā, paccayapariggahena ahetuvisamahetudiṭṭhīnaṁ, tasseva aparabhāgena kaṅkhāvitaraṇena kathaṁkathībhāvassa, kalāpasammasanena “ahaṁ mamā”ti gāhassa, maggāmaggavavatthānena amagge maggasaññāya, udayadassanena ucchedadiṭṭhiyā, vayadassanena sassatadiṭṭhiyā, bhayadassanena sabhaye abhayasaññāya, ādīnavadassanena assādasaññāya, nibbidānupassanāya abhiratisaññāya, muñcitukamyatāñāṇena amuñcitukāmatāya, upekkhāñāṇena anupekkhāya, anulomena dhammaṭṭhitiyaṁ nibbāne ca paṭilomabhāvassa, gotrabhunā saṅkhāranimittaggāhassa pahānaṁ.",
  "atk-s0516a0:414_3": "Etaṁ tadaṅgappahānaṁ nāma.",
  "atk-s0516a0:415_0": "Yaṁ pana upacārappanābhedena samādhinā pavattibhāvanivāraṇato ghaṭappahāreneva udakapiṭṭhe sevālassa tesaṁ tesaṁ nīvaraṇādidhammānaṁ pahānaṁ, etaṁ vikkhambhanappahānaṁ nāma.",
  "atk-s0516a0:415_1": "Yaṁ catunnaṁ ariyamaggānaṁ bhāvitattā taṁtaṁmaggavato attano attano santāne “diṭṭhigatānaṁ pahānāyā”tiādinā nayena vuttassa samudayapakkhiyassa kilesagaṇassa accantaappavattibhāvena pahānaṁ, idaṁ samucchedappahānaṁ nāma.",
  "atk-s0516a0:415_2": "Yaṁ pana phalakkhaṇe paṭippassaddhattaṁ kilesānaṁ, etaṁ paṭippassaddhippahānaṁ nāma.",
  "atk-s0516a0:415_3": "Yaṁ sabbasaṅkhatanissaṭattā pahīnasabbasaṅkhataṁ nibbānaṁ, etaṁ nissaraṇappahānaṁ nāma.",
  "atk-s0516a0:415_4": "Sabbampi cetaṁ pahānaṁ yasmā cāgaṭṭhena pahānaṁ, vinayanaṭṭhena vinayo, tasmā “pahānavinayo”ti vuccati.",
  "atk-s0516a0:415_5": "Taṁ taṁ pahānavato vā tassa tassa vinayassa sambhavatopetaṁ “pahānavinayo”ti vuccati.",
  "atk-s0516a0:415_6": "Evaṁ pahānavinayopi pañcadhā bhijjatīti veditabbo.",
  "atk-s0516a0:416_0": "Evamayaṁ saṅkhepato duvidho bhedato ca dasavidho vinayo bhinnasaṁvarattā, pahātabbassa ca appahīnattā yasmā etassa assutavato puthujjanassa natthi, tasmā abhāvato tassa ayaṁ “avinīto”ti vuccatīti.",
  "atk-s0516a0:416_1": "Eseva nayo sappurisānaṁ adassāvī sappurisadhammassa akovido, sappurisadhamme avinītoti etthapi.",
  "atk-s0516a0:416_2": "Ninnānākaraṇañhi etamatthato. Yathāha –",
  "atk-s0516a0:416_3": "“yeva te ariyā, teva te sappurisā.",
  "atk-s0516a0:416_4": "Yeva te sappurisā, teva te ariyā.",
  "atk-s0516a0:416_5": "Yo eva so ariyānaṁ dhammo, so eva so sappurisānaṁ dhammo.",
  "atk-s0516a0:416_6": "Yo eva so sappurisānaṁ dhammo, so eva so ariyānaṁ dhammo.",
  "atk-s0516a0:416_7": "Yeva te ariyavinayā, teva te sappurisavinayā.",
  "atk-s0516a0:416_8": "Yeva te sappurisavinayā, teva te ariyavinayā.",
  "atk-s0516a0:416_9": "Ariyeti vā, sappuriseti vā, ariyadhammeti vā, sappurisadhammeti vā, ariyavinayeti vā, sappurisavinayeti vā esese eke ekaṭṭhe same samabhāge tajjāte taññevāti.",
  "atk-s0516a0:417_0": "Rūpaṁ attato samanupassatīti idhekacco rūpaṁ attato samanupassati, “yaṁ rūpaṁ, so ahaṁ, yo ahaṁ, taṁ rūpa”nti rūpañca attānañca advayaṁ samanupassati.",
  "atk-s0516a0:417_1": "Seyyathāpi telappadīpassa jhāyato “yā acci, so vaṇṇo.",
  "atk-s0516a0:417_2": "Yo vaṇṇo, sā accī”ti acciñca vaṇṇañca advayaṁ samanupassati, evameva idhekacco rūpaṁ attato…pe…",
  "atk-s0516a0:417_3": "samanupassatīti evaṁ rūpaṁ “attā”ti diṭṭhipassanāya passati.",
  "atk-s0516a0:417_4": "Rūpavantaṁ vā attānanti arūpaṁ “attā”ti gahetvā chāyāvantaṁ rukkhaṁ viya taṁ rūpavantaṁ “attā”ti samanupassati.",
  "atk-s0516a0:417_5": "Attani vā rūpanti arūpameva “attā”ti gahetvā pupphasmiṁ gandhaṁ viya attani rūpaṁ samanupassati.",
  "atk-s0516a0:417_6": "Rūpasmiṁ vā attānanti arūpameva “attā”ti gahetvā karaṇḍake maṇiṁ viya taṁ attānaṁ rūpasmiṁ samanupassati.",
  "atk-s0516a0:417_7": "Vedanādīsupi eseva nayo.",
  "atk-s0516a0:418_0": "Tattha “rūpaṁ attato samanupassatī”ti suddharūpaṁyeva “attā”ti kathitaṁ.",
  "atk-s0516a0:418_1": "“Rūpavantaṁ vā attānaṁ, attani vā rūpaṁ, rūpasmiṁ vā attānaṁ.",
  "atk-s0516a0:418_2": "Vedanaṁ attato… saññaṁ…",
  "atk-s0516a0:418_3": "saṅkhāre…",
  "atk-s0516a0:418_4": "viññāṇaṁ attato samanupassatī”ti imesu sattasu ṭhānesu arūpaṁ “attā”ti kathitaṁ, “vedanāvantaṁ vā attānaṁ, attani vā vedanā, vedanāya vā attāna”nti evaṁ catūsu khandhesu tiṇṇaṁ tiṇṇaṁ vasena dvādasasu ṭhānesu rūpārūpamissako attā kathito.",
  "atk-s0516a0:418_5": "Tattha rūpaṁ attato samanupassati. Vedanaṁ… saññaṁ…",
  "atk-s0516a0:418_6": "saṅkhāre…",
  "atk-s0516a0:418_7": "viññāṇaṁ attato samanupassatīti pañcasu ṭhānesu ucchedadiṭṭhi kathitā.",
  "atk-s0516a0:418_8": "Avasesesu sassatadiṭṭhi.",
  "atk-s0516a0:418_9": "Evamettha pannarasa bhavadiṭṭhiyo pañca vibhavadiṭṭhiyo honti.",
  "atk-s0516a0:418_10": "Tā sabbāpi maggāvaraṇā, na saggāvaraṇā, paṭhamamaggavajjhāti veditabbā.",
  "atk-s0516a0:419_0": "Āraññikoti araññe nivāsaṁ.",
  "atk-s0516a0:419_1": "Pavaneti mahante gambhīravane.",
  "atk-s0516a0:419_2": "Caramānoti tahiṁ tahiṁ vicaramāno.",
  "atk-s0516a0:419_3": "Vissattho gacchatīti nibbhayo nirāsaṅko carati.",
  "atk-s0516a0:419_4": "Anāpāthagato luddassāti migaluddassa parammukhagato.",
  "atk-s0516a0:419_5": "Antamakāsi māranti kilesamāraṁ vā devaputtamāraṁ vā antaṁ akāsi.",
  "atk-s0516a0:419_6": "Apadaṁ vadhitvāti kilesapadaṁ hantvā nāsetvā.",
  "atk-s0516a0:419_7": "Māracakkhuṁ adassanaṁ gatoti mārassa adassanavisayaṁ patto.",
  "atk-s0516a0:419_8": "Anāpāthagatoti mārassa parammukhaṁ patto.",
  "atk-s0516a0:419_9": "Sesaṁ sabbattha pākaṭameva.",
  "atk-s0516a0:420_0": "Evaṁ bhagavā idampi suttaṁ arahattanikūṭeneva desesi, desanāpariyosāne ca vuttasadisoyeva dhammābhisamayo ahosīti.",
  "atk-s0516a0:421_0": "Saddhammappajjotikāya cūḷaniddesa-aṭṭhakathāya",
  "atk-s0516a0:422_0": "Mogharājamāṇavasuttaniddesavaṇṇanā niṭṭhitā.",
  "atk-s0516a0:423_0": "16. Piṅgiyamāṇavasuttaniddesavaṇṇanā",
  "atk-s0516a0:424_0": "89.",
  "atk-s0516a0:424_1": "Soḷasame piṅgiyasuttaniddese –",
  "atk-s0516a0:424_2": "jiṇṇohamasmi abalo vītavaṇṇoti so kira brāhmaṇo jarābhibhūto vīsavassasatiko jātiyā, dubbalo ca “idha pādaṁ karissāmī”ti aññatreva karoti, vinaṭṭhapurimachavivaṇṇo ca. Tenāha –",
  "atk-s0516a0:424_3": "“jiṇṇohamasmi abalo vītavaṇṇo”ti.",
  "atk-s0516a0:424_4": "Māhaṁnassaṁ momuho antarāvāti māhaṁ tuyhaṁ dhammaṁ asacchikatvā antarā eva avidvā hutvā anassiṁ.",
  "atk-s0516a0:424_5": "Jātijarāya idha vippahānanti idheva tava pādamūle pāsāṇake cetiye vā jātijarāya vippahānaṁ nibbānaṁ dhammarasaṁ ahaṁ vijaññaṁ, taṁ me ācikkha.",
  "atk-s0516a0:425_0": "Abaloti balavirahito.",
  "atk-s0516a0:425_1": "Dubbaloti dubbalabalo.",
  "atk-s0516a0:425_2": "Appabaloti parittabalo.",
  "atk-s0516a0:425_3": "Appathāmoti parittavīriyo.",
  "atk-s0516a0:425_4": "Vītavaṇṇoti parivattitachavivaṇṇo.",
  "atk-s0516a0:425_5": "Vigatavaṇṇoti apagatachavivaṇṇo.",
  "atk-s0516a0:425_6": "Vigacchitavaṇṇoti dūrībhūtachavivaṇṇo.",
  "atk-s0516a0:425_7": "Yā sā purimā subhā vaṇṇanibhāti yā sā subhā sundarā purimakāle sati, sā vaṇṇanibhā etarahi antarahitā vigatā.",
  "atk-s0516a0:425_8": "Ādīnavo pātubhūtoti upaddavo pāturahosi.",
  "atk-s0516a0:425_9": "“Yā sā purimā subhā vaṇṇanibhā”ti pāṭhaṁ ṭhapetvā “yā subhā assā”ti eke vaṇṇayanti.",
  "atk-s0516a0:426_0": "Asuddhāti paṭalādīhi asuddhā.",
  "atk-s0516a0:426_1": "Avisuddhāti timirādīhi avisuddhā.",
  "atk-s0516a0:426_2": "Aparisuddhāti samantato phoṭapaṭalādīhi pariyonaddhattā aparisuddhā.",
  "atk-s0516a0:426_3": "Avodātāti nappasannā pasannasadisā.",
  "atk-s0516a0:426_4": "No tathā cakkhunā rūpe passāmīti yathā porāṇacakkhunā rūpārammaṇaṁ passāmi olokemi, tathā tena pakārena idāni na passāmi.",
  "atk-s0516a0:426_5": "Sotaṁ asuddhantiādīsupi eseva nayo.",
  "atk-s0516a0:426_6": "Māhaṁ nassanti ahaṁ mā vinassaṁ.",
  "atk-s0516a0:427_0": "90.",
  "atk-s0516a0:427_1": "Idāni yasmā piṅgiyo kāye sāpekkhatāya “jiṇṇohamasmī”tiādimāha.",
  "atk-s0516a0:427_2": "Tenassa bhagavā kāye sinehappahānatthaṁ “disvāna rūpesu vihaññamāne”ti gāthamāha.",
  "atk-s0516a0:427_3": "Tattha rūpesūti rūpahetu rūpapaccayā.",
  "atk-s0516a0:427_4": "Vihaññamāneti kammakāraṇādīhi upahaññamāne.",
  "atk-s0516a0:427_5": "Ruppanti rūpesūti cakkhurogādīhi ca rūpahetuyeva janā ruppanti bādhiyanti.",
  "atk-s0516a0:428_0": "Haññantīti ghaṭīyanti.",
  "atk-s0516a0:428_1": "Vihaññantīti vihesiyanti.",
  "atk-s0516a0:428_2": "Upavihaññantīti hatthapādacchedādiṁ labhanti.",
  "atk-s0516a0:428_3": "Upaghātiyantīti maraṇaṁ labhanti.",
  "atk-s0516a0:428_4": "Kuppantīti parivattanti.",
  "atk-s0516a0:428_5": "Pīḷayantīti vighātaṁ āpajjanti.",
  "atk-s0516a0:428_6": "Ghaṭṭayantīti ghaṭṭanaṁ pāpuṇanti.",
  "atk-s0516a0:428_7": "Byādhitāti bhītā.",
  "atk-s0516a0:428_8": "Domanassitāti cittavighātaṁ pattā.",
  "atk-s0516a0:428_9": "Vemāneti nassamāne.",
  "atk-s0516a0:429_0": "91.",
  "atk-s0516a0:429_1": "Evaṁ bhagavatā yāva arahattaṁ, tāva kathitaṁ paṭipattiṁ sutvā piṅgiyo jarādubbalatāya visesaṁ anadhigantvā ca puna “disā catasso”ti imāya gāthāya bhagavantaṁ thomento desanaṁ yācati.",
  "atk-s0516a0:430_0": "92. Athassa bhagavā punapi yāva arahattaṁ, tāva paṭipadaṁ dassento “taṇhādhipanne”ti gāthamāha.",
  "atk-s0516a0:431_0": "Taṇhādhipanneti taṇhāya vimuccitvā ṭhite.",
  "atk-s0516a0:431_1": "Taṇhānugeti taṇhāya saha gacchante.",
  "atk-s0516a0:431_2": "Taṇhānugateti taṇhāya anubandhante.",
  "atk-s0516a0:431_3": "Taṇhānusaṭeti taṇhāya saha dhāvante.",
  "atk-s0516a0:431_4": "Taṇhāya panneti taṇhāya nimugge.",
  "atk-s0516a0:431_5": "Paṭipanneti taṇhāya avatthaṭe.",
  "atk-s0516a0:431_6": "Abhibhūteti maddite.",
  "atk-s0516a0:431_7": "Pariyādinnacitteti pariyādiyitvā gahitakusalacitte.",
  "atk-s0516a0:432_0": "Santāpajāteti sañjātacittasantāpe.",
  "atk-s0516a0:432_1": "Ītijāteti roguppanne.",
  "atk-s0516a0:432_2": "Upaddavajāteti ādīnavajāte.",
  "atk-s0516a0:432_3": "Upasaggajāteti uppannadukkhajāte.",
  "atk-s0516a0:433_0": "Virajaṁ vītamalanti ettha virajanti vigatarāgādirajaṁ.",
  "atk-s0516a0:433_1": "Vītamalanti vītarāgādimalaṁ.",
  "atk-s0516a0:433_2": "Rāgādayo hi ajjhottharaṇaṭṭhena rajo nāma, dūsaṭṭhena malaṁ nāma.",
  "atk-s0516a0:433_3": "Dhammacakkhunti katthaci paṭhamamaggañāṇaṁ, katthaci ādīni tīṇi maggañāṇāni, katthaci catutthamaggañāṇampi.",
  "atk-s0516a0:433_4": "Idha pana jaṭilasahassassa catutthamaggañāṇaṁ.",
  "atk-s0516a0:433_5": "Piṅgiyassa tatiyamaggañāṇameva.",
  "atk-s0516a0:433_6": "Yaṁ kiñci samudayadhammaṁ, sabbaṁ taṁ nirodhadhammanti vipassanāvasena evaṁ pavattassa dhammacakkhuṁ udapādīti attho.",
  "atk-s0516a0:433_7": "Sesaṁ sabbattha pākaṭameva.",
  "atk-s0516a0:434_0": "Evaṁ idampi suttaṁ bhagavā arahattanikūṭeneva desesi, desanāpariyosāne ca piṅgiyo anāgāmiphale patiṭṭhāsi.",
  "atk-s0516a0:434_1": "So kira antarantarā cintesi –",
  "atk-s0516a0:434_2": "“evaṁ vicitrapaṭibhānaṁ nāma desanaṁ na labhati mayhaṁ mātulo bāvarī savanāyā”ti.",
  "atk-s0516a0:434_3": "Tena sinehavikkhepena arahattaṁ pāpuṇituṁ nāsakkhi.",
  "atk-s0516a0:434_4": "Antevāsikā panassa sahassajaṭilā arahattaṁ pāpuṇiṁsu.",
  "atk-s0516a0:434_5": "Sabbeva iddhimayapattacīvaradharā ehibhikkhuno ahesunti.",
  "atk-s0516a0:435_0": "Saddhammappajjotikāya cūḷaniddesa-aṭṭhakathāya",
  "atk-s0516a0:436_0": "Piṅgiyamāṇavasuttaniddesavaṇṇanā niṭṭhitā.",
  "atk-s0516a0:437_0": "17. Pārāyanatthutigāthāniddesavaṇṇanā",
  "atk-s0516a0:438_0": "93.",
  "atk-s0516a0:438_1": "Ito paraṁ saṅgītikārā desanaṁ thomentā “idamavoca bhagavā”tiādimāhaṁsu.",
  "atk-s0516a0:438_2": "Tattha idamavocāti idaṁ pārāyanaṁ avoca.",
  "atk-s0516a0:438_3": "Paricārakasoḷasānanti bāvarissa paricārakena piṅgiyena saha soḷasānaṁ, buddhassa vā bhagavato paricārakānaṁ soḷasānanti paricārakasoḷasānaṁ.",
  "atk-s0516a0:438_4": "Te eva ca brāhmaṇā tattha soḷasasu disāsu purato ca pacchato ca vāmapassato ca dakkhiṇapassato ca cha cha yojanā nisinnā ujukena dvādasayojanikā ahosi.",
  "atk-s0516a0:438_5": "Ajjhiṭṭhoti yācito.",
  "atk-s0516a0:439_0": "94-97.Atthamaññāyāti pāḷiatthamaññāya.",
  "atk-s0516a0:439_1": "Dhammamaññāyāti pāḷimaññāya.",
  "atk-s0516a0:439_2": "Pārāyananti evaṁ imassa dhammapariyāyassa adhivacanaṁ āropetvā tesaṁ brāhmaṇānaṁ nāmāni kittayanto “ajito…pe…",
  "atk-s0516a0:439_3": "buddhaseṭṭhamupāgamu”nti āhaṁsu.",
  "atk-s0516a0:439_4": "Tattha sampannacaraṇanti nibbānapadaṭṭhānabhūtena pātimokkhasīlādinā sampannaṁ.",
  "atk-s0516a0:439_5": "Isinti mahesiṁ.",
  "atk-s0516a0:440_0": "Niddese upāgamiṁsūti samīpaṁ gamiṁsu.",
  "atk-s0516a0:440_1": "Upasaṅkamiṁsūti avidūraṭṭhānaṁ gamiṁsu.",
  "atk-s0516a0:440_2": "Payirupāsiṁsūti samīpe nisīdiṁsu.",
  "atk-s0516a0:440_3": "Paripucchiṁsūti paripucchaṁ āhariṁsu.",
  "atk-s0516a0:440_4": "Parigaṇhiṁsūti tulayiṁsu.",
  "atk-s0516a0:440_5": "“Codayiṁsū”ti keci.",
  "atk-s0516a0:441_0": "Sīlācāranibbattīti uttamasīlācāranibbatti, maggena nipphannasīlanti attho.",
  "atk-s0516a0:442_0": "Gambhīreti uttānabhāvapaṭikkhepavacanaṁ.",
  "atk-s0516a0:442_1": "Duddaseti gambhīrattā duddase, dukkhena daṭṭhabbe, na sakkā sukhena daṭṭhuṁ.",
  "atk-s0516a0:442_2": "Duddasattāva duranubodhe, dukkhena avabujjhitabbe, na sakkā sukhena avabujjhituṁ.",
  "atk-s0516a0:442_3": "Santeti nibbute.",
  "atk-s0516a0:442_4": "Paṇīteti atappake.",
  "atk-s0516a0:442_5": "Idaṁ dvayaṁ lokuttarameva sandhāya vuttaṁ.",
  "atk-s0516a0:442_6": "Atakkāvacareti takkena na avacaritabbe na ogāhitabbe ñāṇeneva avacaritabbe.",
  "atk-s0516a0:442_7": "Nipuṇeti saṇhe.",
  "atk-s0516a0:442_8": "Paṇḍitavedanīyeti sammā paṭipannehi paṇḍitehi veditabbe.",
  "atk-s0516a0:443_0": "98.Tosesīti tuṭṭhiṁ āpādesi.",
  "atk-s0516a0:443_1": "Vitosesīti vividhā tesaṁ somanassaṁ uppādesi.",
  "atk-s0516a0:443_2": "Pasādesīti tesaṁ cittappasādaṁ akāsi.",
  "atk-s0516a0:443_3": "Ārādhesīti ārādhayi siddhiṁ pāpesi.",
  "atk-s0516a0:443_4": "Attamane akāsīti somanassavasena sakamane akāsi.",
  "atk-s0516a0:444_0": "99. Tato paraṁ brahmacariyamacariṁsūti maggabrahmacariyaṁ acariṁsu.",
  "atk-s0516a0:445_0": "101.Tasmā pārāyananti tassa pārabhūtassa nibbānassa āyatananti vuttaṁ hoti.",
  "atk-s0516a0:446_0": "Saddhammappajjotikāya cūḷaniddesa-aṭṭhakathāya",
  "atk-s0516a0:447_0": "Pārāyanatthutigāthāniddesavaṇṇanā niṭṭhitā.",
  "atk-s0516a0:448_0": "18. Pārāyanānugītigāthāniddesavaṇṇanā",
  "atk-s0516a0:449_0": "102.Pārāyanamanugāyissanti assa ayaṁ sambandho –",
  "atk-s0516a0:449_1": "bhagavatā hi pārāyane desite soḷasasahassajaṭilā arahattaṁ pāpuṇiṁsu, avasesānañca cuddasakoṭisaṅkhānaṁ devamanussānaṁ dhammābhisamayo ahosi.",
  "atk-s0516a0:449_2": "Vuttañhetaṁ porāṇehi –",
  "atk-s0516a0:450_0": "“Tato pāsāṇake ramme, pārāyanasamāgame;",
  "atk-s0516a0:451_0": "Amataṁ pāpayī buddho, cuddasa pāṇakoṭiyo”ti. ;",
  "atk-s0516a0:452_0": "Niṭṭhitāya pana dhammadesanāya tato tato āgatā manussā bhagavato ānubhāvena attano attano gāmanigamādīsveva pāturahesuṁ.",
  "atk-s0516a0:452_1": "Bhagavāpi sāvatthimeva agamāsi paricārakasoḷasādīhi anekehi bhikkhusahassehi parivuto.",
  "atk-s0516a0:452_2": "Tattha piṅgiyo bhagavantaṁ vanditvā āha –",
  "atk-s0516a0:452_3": "“gacchāmahaṁ, bhante, bāvarissa buddhuppādaṁ ārocetuṁ, paṭissutañhi tasseva mayā”ti.",
  "atk-s0516a0:452_4": "Atha bhagavatā anuññāto ñāṇagamaneneva godhāvarītīraṁ gantvā pādagamanena assamābhimukho agamāsi.",
  "atk-s0516a0:452_5": "Tamenaṁ bāvarī brāhmaṇo maggaṁ olokento nisinno dūratova taṁ khārijaṭādivirahitaṁ bhikkhuvesenāgacchantaṁ disvā “buddho loke uppanno”ti niṭṭhamagamāsi.",
  "atk-s0516a0:452_6": "Sampattañcāpi naṁ pucchi –",
  "atk-s0516a0:452_7": "“kiṁ, piṅgiya, buddho loke uppanno”ti?",
  "atk-s0516a0:452_8": "“Āma, brāhmaṇa, uppanno, pāsāṇake cetiye nisinno amhākaṁ dhammaṁ desesi, tamahaṁ tuyhaṁ desessāmī”ti.",
  "atk-s0516a0:452_9": "Tato bāvarī mahatā sakkārena sapariso taṁ pūjetvā āsanaṁ paññāpesi.",
  "atk-s0516a0:452_10": "Tattha nisīditvā piṅgiyo “pārāyanamanugāyissa”ntiādimāha.",
  "atk-s0516a0:453_0": "Tattha anugāyissanti bhagavato gītaṁ anugāyissaṁ.",
  "atk-s0516a0:453_1": "Yathāddakkhīti yathā sāmaṁ saccābhisambodhena asādhāraṇañāṇena ca addakkhi.",
  "atk-s0516a0:453_2": "Nikkāmoti pahīnakāmo.",
  "atk-s0516a0:453_3": "“Nikkamo”tipi pāṭho, vīriyavāti attho.",
  "atk-s0516a0:453_4": "Nikkhanto vā akusalapakkhā.",
  "atk-s0516a0:453_5": "Nibbanoti kilesavanavirahito, taṇhāvirahito eva vā.",
  "atk-s0516a0:453_6": "Kissa hetu musā bhaṇeti yehi kilesehi musā bhaṇeyya, ete tassa pahīnāti dasseti.",
  "atk-s0516a0:453_7": "Etena brāhmaṇassa savane ussāhaṁ janeti.",
  "atk-s0516a0:454_0": "Amaloti kilesamalavirahito.",
  "atk-s0516a0:454_1": "Vimaloti vigatakilesamalo.",
  "atk-s0516a0:454_2": "Nimmaloti kilesamalasuddho.",
  "atk-s0516a0:454_3": "Malāpagatoti kilesamalā dūrībhūto hutvā carati.",
  "atk-s0516a0:454_4": "Malavippahīnoti kilesamalappahīno.",
  "atk-s0516a0:454_5": "Malavimuttoti kilesehi vimutto.",
  "atk-s0516a0:454_6": "Sabbamalavītivattoti vāsanādisabbakilesamalaṁ atikkanto.",
  "atk-s0516a0:454_7": "Te vanāti ete vuttappakārā kilesā.",
  "atk-s0516a0:455_0": "103. Vaṇṇūpasaṁhitanti guṇūpasaṁhitaṁ.",
  "atk-s0516a0:456_0": "104.Saccavhayoti buddho hi sacceneva avhānena nāmena yutto. Brahmeti taṁ brāhmaṇaṁ ālapati.",
  "atk-s0516a0:457_0": "Tattha lokoti lujjanaṭṭhena loko.",
  "atk-s0516a0:457_1": "Eko loko bhavalokoti tebhūmakavipāko.",
  "atk-s0516a0:457_2": "So hi bhavatīti bhavo, bhavo eva loko bhavaloko.",
  "atk-s0516a0:457_3": "Bhavaloko ca sambhavaloko cāti ettha ekeko dve dve hoti.",
  "atk-s0516a0:457_4": "Bhavaloko hi sampattibhavavipattibhavavasena duvidho.",
  "atk-s0516a0:457_5": "Sambhavalokopi sampattisambhavavipattisambhavavasena duvidho.",
  "atk-s0516a0:457_6": "Tattha sampattibhavalokoti sugatiloko.",
  "atk-s0516a0:457_7": "So hi iṭṭhaphalattā sundaro lokoti sampatti, bhavatīti bhavo, sampatti eva bhavo sampattibhavo, so eva loko sampattibhavaloko.",
  "atk-s0516a0:457_8": "Sampattisambhavalokoti sugatūpagaṁ kammaṁ.",
  "atk-s0516a0:457_9": "Tañhi sambhavati etasmā phalanti sambhavo, sampattiyā sambhavo sampattisambhavo, sampattisambhavo eva loko sampattisambhavalokoti.",
  "atk-s0516a0:458_0": "Vipattibhavalokoti apāyaloko.",
  "atk-s0516a0:458_1": "So hi aniṭṭhaphalattā virūpo lokoti vipatti, bhavatīti bhavo, vipatti eva bhavo vipattibhavo, vipattibhavo eva loko vipattibhavaloko.",
  "atk-s0516a0:458_2": "Vipattisambhavalokoti apāyūpagaṁ kammaṁ.",
  "atk-s0516a0:458_3": "Tañhi sambhavati etasmā phalanti sambhavo, vipattiyā sambhavo vipattisambhavo, vipattisambhavo eva loko vipattisambhavalokoti.",
  "atk-s0516a0:458_4": "Tisso vedanāti sukhā vedanā, dukkhā vedanā, adukkhamasukhā vedanā lokiyā eva.",
  "atk-s0516a0:458_5": "Āhārāti paccayā.",
  "atk-s0516a0:458_6": "Paccayā hi attano phalaṁ āharantīti āhārā.",
  "atk-s0516a0:458_7": "Kabaḷīkārāhāro phassāhāro manosañcetanāhāro viññāṇāhāroti cattāro.",
  "atk-s0516a0:458_8": "Vatthuvasena kabaḷīkattabbattā kabaḷīkāro, ajjhoharitabbattā āhāro, odanakummāsādivatthukāya ojāyetaṁ nāmaṁ.",
  "atk-s0516a0:458_9": "Sā hi ojaṭṭhamakarūpāni āharatīti āhāro.",
  "atk-s0516a0:458_10": "Cakkhusamphassādiko chabbidho phasso tisso vedanā āharatīti āhāro.",
  "atk-s0516a0:458_11": "Manaso sañcetanā na sattassāti manosañcetanā yathā cittekaggatā, manasā vā sampayuttā sañcetanā manosañcetanā yathā ājaññaratho, tebhūmakakusalākusalacetanā.",
  "atk-s0516a0:458_12": "Sā hi tayo bhave āharatīti āhāro.",
  "atk-s0516a0:458_13": "Viññāṇanti ekūnavīsatibhedaṁ paṭisandhiviññāṇaṁ.",
  "atk-s0516a0:458_14": "Tañhi paṭisandhināmarūpaṁ āharatīti āhāro.",
  "atk-s0516a0:459_0": "Upādānakkhandhāti upādānagocarā khandhā upādānakkhandhā, majjhe padalopo daṭṭhabbo.",
  "atk-s0516a0:459_1": "Upādānasambhūtā vā khandhā upādānakkhandhā yathā tiṇaggi, thusaggi.",
  "atk-s0516a0:459_2": "Upādānavidheyyā vā khandhā upādānakkhandhā yathā rājapuriso.",
  "atk-s0516a0:459_3": "Upādānappabhavā vā khandhā upādānakkhandhā yathā puppharukkho, phalarukkho.",
  "atk-s0516a0:459_4": "Upādānāni pana kāmupādānaṁ diṭṭhupādānaṁ sīlabbatupādānaṁ attavādupādānanti cattāri.",
  "atk-s0516a0:459_5": "Atthato pana bhusaṁ ādānanti upādānaṁ.",
  "atk-s0516a0:459_6": "Rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandhoti pañca.",
  "atk-s0516a0:459_7": "Cha ajjhattikāni āyatanānīti cakkhāyatanaṁ, sotāyatanaṁ, ghānāyatanaṁ, jivhāyatanaṁ, kāyāyatanaṁ, manāyatanaṁ.",
  "atk-s0516a0:459_8": "Satta viññāṇaṭṭhitiyo vuttanayā eva.",
  "atk-s0516a0:459_9": "Tathā aṭṭhalokadhammā. Api ca –",
  "atk-s0516a0:459_10": "lābho, alābho, yaso, ayaso, nindā, pasaṁsā, sukhaṁ, dukkhanti ime aṭṭha lokappavattiyā sati anuparivattanadhammakattā lokassa dhammāti lokadhammā.",
  "atk-s0516a0:459_11": "Etehi mutto satto nāma natthi, buddhānampi hontiyeva. Yathāha –",
  "atk-s0516a0:460_0": "“Aṭṭhime, bhikkhave, lokadhammā lokaṁ anuparivattanti, loko ca aṭṭha lokadhamme anuparivattati.",
  "atk-s0516a0:460_1": "Katame aṭṭha?",
  "atk-s0516a0:460_2": "Lābho ca alābho ca…pe…",
  "atk-s0516a0:460_3": "sukhañca dukkhañca.",
  "atk-s0516a0:460_4": "Ime kho, bhikkhave, aṭṭha lokadhammā lokaṁ anuparivattanti, loko ca ime aṭṭha lokadhamme anuparivattatī”ti.",
  "atk-s0516a0:461_0": "Tattha anuparivattantīti anubandhanti nappajahanti, lokato na nivattantīti attho.",
  "atk-s0516a0:461_1": "Lābhoti pabbajitassa cīvarādi, gahaṭṭhassa dhanadhaññādilābho.",
  "atk-s0516a0:461_2": "Soyeva alabbhamāno lābho alābho na lābho alābhoti vuccati, no ca attābhāvappattito pariññeyyo siyā.",
  "atk-s0516a0:461_3": "Yasoti parivāro.",
  "atk-s0516a0:461_4": "Soyeva alabbhamāno yaso ayaso.",
  "atk-s0516a0:461_5": "Nindāti avaṇṇabhaṇanaṁ.",
  "atk-s0516a0:461_6": "Pasaṁsāti vaṇṇabhaṇanaṁ.",
  "atk-s0516a0:461_7": "Sukhanti kāmāvacarakāyikacetasikaṁ.",
  "atk-s0516a0:461_8": "Dukkhanti puthujjanasotāpannasakadāgāmīnaṁ kāyikacetasikaṁ, anāgāmiarahantānaṁ kāyikameva.",
  "atk-s0516a0:461_9": "Sattāvāsāti sattānaṁ āvāsā, vasanaṭṭhānānīti attho.",
  "atk-s0516a0:461_10": "Tāni pana tathā pakāsitā khandhā eva.",
  "atk-s0516a0:461_11": "Sattasu viññāṇaṭṭhitīsu asaññasattena ca nevasaññānāsaññāyatanena ca saddhiṁ nava sattāvāsā.",
  "atk-s0516a0:461_12": "Dasāyatanānīti cakkhāyatanaṁ, rūpāyatanaṁ, sotāyatanaṁ, saddāyatanaṁ, ghānāyatanaṁ, gandhāyatanaṁ, jivhāyatanaṁ, rasāyatanaṁ, kāyāyatanaṁ, phoṭṭhabbāyatananti evaṁ dasa.",
  "atk-s0516a0:461_13": "Dvādasāyatanānīti manāyatanadhammāyatanehi saddhiṁ evaṁ dvādasa.",
  "atk-s0516a0:461_14": "Aṭṭhārasa dhātuyoti cakkhudhātu, rūpadhātu, cakkhuviññāṇadhātu…pe…",
  "atk-s0516a0:461_15": "manodhātu, dhammadhātu, manoviññāṇadhātūti ekekasmiṁ tīṇi tīṇi katvā aṭṭhārasa dhātuyo.",
  "atk-s0516a0:462_0": "Sadisanāmoti tesaṁ sadisanāmo ekaguṇavaṇṇanāmo.",
  "atk-s0516a0:462_1": "Sadisavhayoti ekaguṇavaṇṇanāmena avhāyano.",
  "atk-s0516a0:462_2": "Saccasadisavhayoti avitathaekaguṇavaṇṇanāmena aviparītena avhāyano.",
  "atk-s0516a0:463_0": "Āsitoti upasaṅkamito. Upāsitoti upagantvā sevito. Payirupāsitoti bhattivasena atīva sevito.",
  "atk-s0516a0:464_0": "105.Kubbanakanti parittavanaṁ.",
  "atk-s0516a0:464_1": "Bahupphalaṁ kānanamāvaseyyāti anekaphalādivikatibharitakānanaṁ āgamma vaseyya.",
  "atk-s0516a0:464_2": "Appadasseti bāvarippabhutike parittapaññe.",
  "atk-s0516a0:464_3": "Mahodadhinti anotattādiṁ mahantaṁ udakarāsiṁ.",
  "atk-s0516a0:465_0": "Appadassāti mandadassino.",
  "atk-s0516a0:465_1": "Parittadassāti atimandadassino.",
  "atk-s0516a0:465_2": "Thokadassāti parittatopi atiparittadassino.",
  "atk-s0516a0:465_3": "Omakadassāti heṭṭhimadassino.",
  "atk-s0516a0:465_4": "Lāmakadassāti appadhānadassino.",
  "atk-s0516a0:465_5": "Chatukkadassāti na uttamadassino.",
  "atk-s0516a0:465_6": "Appamāṇadassanti pamāṇaṁ atikkamitvā appamāṇaṁ nibbānadassaṁ.",
  "atk-s0516a0:465_7": "Aggadassanti “aggato ve pasannāna”ntiādinā nayena aggadhammadassaṁ.",
  "atk-s0516a0:465_8": "Seṭṭhadassanti sambuddho dvipadaseṭṭhoti seṭṭhadassaṁ.",
  "atk-s0516a0:465_9": "Viseṭṭhadassantiādīni cattāri upasaggena vaḍḍhitāni.",
  "atk-s0516a0:465_10": "Asamanti na samaṁ asamaṁ sabbaññuṁ.",
  "atk-s0516a0:465_11": "Asamasamanti asamehi atītabuddhehi samaṁ asamasamaṁ.",
  "atk-s0516a0:465_12": "Appaṭisamanti attano sadisavirahitaṁ.",
  "atk-s0516a0:465_13": "Appaṭibhāganti attano paṭibimbavirahitaṁ.",
  "atk-s0516a0:465_14": "Appaṭipuggalanti paṭimallapuggalavirahitaṁ.",
  "atk-s0516a0:465_15": "Devātidevanti visuddhidevānampi atidevaṁ.",
  "atk-s0516a0:465_16": "Abhimaṅgalasammataṭṭhena usabhaṁ.",
  "atk-s0516a0:465_17": "Achambhitaṭṭhena purisasīhaṁ.",
  "atk-s0516a0:465_18": "Niddosaṭṭhena purisanāgaṁ.",
  "atk-s0516a0:465_19": "Uttamaṭṭhena purisājaññaṁ.",
  "atk-s0516a0:465_20": "Aṭṭhaparisapathaviṁ uppīḷetvā sadevake loke kenaci paccatthikena paccāmittena akampiye acalaṭṭhāne tiṭṭhanaṭṭhena purisanisabhaṁ.",
  "atk-s0516a0:465_21": "Dhammadesanādhuravahanaṭṭhena purisadhorayhaṁ.",
  "atk-s0516a0:466_0": "Mānasakaṁ vā saranti manasā cintetvā kataṁ pallaṁ vā nāmameva vā.",
  "atk-s0516a0:466_1": "Anotattaṁ vā dahanti candimasūriyā dakkhiṇena vā uttarena vā gacchantā pabbatantarena taṁ obhāsenti, ujuṁ gacchantā na obhāsenti, tenevassa “anotatta”nti saṅkhā udapādi.",
  "atk-s0516a0:466_2": "Evarūpaṁ anotattaṁ vā dahaṁ.",
  "atk-s0516a0:466_3": "Akkhobhaṁ amitodakanti cāletuṁ asakkuṇeyyaṁ aparimitaṁ udakajalarāsiṁ.",
  "atk-s0516a0:466_4": "Evamevāti opammasaṁsandanaṁ, buddhaṁ bhagavantaṁ akkhobhaṁ āsabhaṁ ṭhānaṭṭhānena cāletuṁ asakkuṇeyyaṁ.",
  "atk-s0516a0:466_5": "Amitatejanti aparimitañāṇatejaṁ.",
  "atk-s0516a0:466_6": "Pabhinnañāṇanti dasabalañāṇādivasena pabhedagatañāṇaṁ.",
  "atk-s0516a0:466_7": "Vivaṭacakkhunti samantacakkhuṁ.",
  "atk-s0516a0:467_0": "Paññāpabhedakusalanti “yā paññā pajānanā vicayo pavicayo”tiādinā nayena paññāya pabhedajānane chekaṁ.",
  "atk-s0516a0:467_1": "Adhigatapaṭisambhidanti paṭiladdhacatupaṭisambhidaṁ.",
  "atk-s0516a0:467_2": "Catuvesārajjappattanti “sammāsambuddhassa te paṭijānato ime dhammā anabhisambuddhā”tiādinā nayena vuttesu catūsu ṭhānesu visāradabhāvappattaṁ.",
  "atk-s0516a0:467_3": "Saddhādhimuttanti parisuddhe phalasamāpatticitte adhimuttaṁ, tattha paviṭṭhaṁ.",
  "atk-s0516a0:467_4": "Setapaccattanti vāsanāya vippahīnattā parisuddhaṁ āveṇikaattabhāvaṁ.",
  "atk-s0516a0:467_5": "Advayabhāṇinti paricchinnavacanattā dvivacanavirahitaṁ.",
  "atk-s0516a0:467_6": "Tādinti tādisaṁ, iṭṭhāniṭṭhesu akampanaṁ vā.",
  "atk-s0516a0:467_7": "Tathā paṭiññā assāti tathāpaṭiñño, taṁ.",
  "atk-s0516a0:467_8": "Aparittanti na khuddakaṁ.",
  "atk-s0516a0:467_9": "Mahantanti tedhātuṁ atikkamitvā mahantappattaṁ.",
  "atk-s0516a0:468_0": "Gambhīranti aññesaṁ duppavesaṁ.",
  "atk-s0516a0:468_1": "Appameyyanti atulaṭṭhena appameyyaṁ.",
  "atk-s0516a0:468_2": "Duppariyogāhanti pariyogāhituṁ dukkhappavesaṁ.",
  "atk-s0516a0:468_3": "Pahūtaratananti saddhādiratanehi pahūtaratanaṁ.",
  "atk-s0516a0:468_4": "Sāgarasamanti ratanākarato samuddasadisaṁ.",
  "atk-s0516a0:468_5": "Chaḷaṅgupekkhāya samannāgatanti “cakkhunā rūpaṁ disvā neva sumano hoti na dummano”ti vuttanayena chaḷaṅgupekkhāya paripuṇṇaṁ.",
  "atk-s0516a0:468_6": "Atulanti tulavirahitaṁ, tulayituṁ asakkuṇeyyaṁ.",
  "atk-s0516a0:468_7": "Vipulanti atimahantaṁ.",
  "atk-s0516a0:468_8": "Appameyyanti pametuṁ asakkuṇeyyaṁ.",
  "atk-s0516a0:468_9": "Taṁ tādisanti taṁ bhagavantaṁ tādiguṇasampannaṁ.",
  "atk-s0516a0:468_10": "Pavadataṁ maggavādinanti pavadantānaṁ kathentānaṁ uttamaṁ kathayantaṁ vadantaṁ adhigacchinti sambandho.",
  "atk-s0516a0:468_11": "Merumiva nagānanti pabbatānaṁ antare sineruṁ viya.",
  "atk-s0516a0:468_12": "Garuḷamiva dijānanti pakkhijātānaṁ antare supaṇṇaṁ viya.",
  "atk-s0516a0:468_13": "Sīhamiva migānanti catuppadānamantare sīhaṁ viya.",
  "atk-s0516a0:468_14": "Udadhimiva aṇṇavānanti vitthiṇṇaaṇṇavānaṁ antare samuddaṁ viya adhigacchiṁ.",
  "atk-s0516a0:468_15": "Jinapavaranti buddhuttamaṁ.",
  "atk-s0516a0:469_0": "106.Yeme pubbeti ye ime pubbe.",
  "atk-s0516a0:470_0": "107.Tamonudāsīnoti tamonudo āsīno. Bhūripaññāṇoti ñāṇaddhajo. Bhūrimedhasoti vipulapañño.",
  "atk-s0516a0:471_0": "Niddese pabhaṅkaroti tejaṁkaro.",
  "atk-s0516a0:471_1": "Ālokakaroti anandhakārakaro.",
  "atk-s0516a0:471_2": "Obhāsakaroti obhāsaṁ jotiṁ karotīti obhāsakaro.",
  "atk-s0516a0:471_3": "Dīpasadisaṁ ālokaṁ karotīti dīpaṅkaro.",
  "atk-s0516a0:471_4": "Padīpasadisaṁ ālokaṁ karotīti padīpakaro.",
  "atk-s0516a0:471_5": "Ujjotakaroti patāpakaro.",
  "atk-s0516a0:471_6": "Pajjotakaroti disāvidisā patāpakaro.",
  "atk-s0516a0:472_0": "Bhūripaññāṇoti puthulañāṇo.",
  "atk-s0516a0:472_1": "Ñāṇapaññāṇoti ñāṇena pākaṭo.",
  "atk-s0516a0:472_2": "Paññādhajoti ussitaṭṭhena paññāva dhajo assāti paññādhajo, dhajo rathassa paññāṇantiādīsu viya.",
  "atk-s0516a0:472_3": "Vibhūtavihārīti pākaṭavihāro.",
  "atk-s0516a0:473_0": "108.Sandiṭṭhikamakālikanti sāmaṁ passitabbaṁ phalaṁ, na ca kālantare pattabbaphalaṁ.",
  "atk-s0516a0:473_1": "Anītikanti kilesādiītivirahitaṁ.",
  "atk-s0516a0:474_0": "Sandiṭṭhikanti lokuttaradhammo yena adhigato hoti, tena parasaddhāya gantabbataṁ hitvā paccavekkhaṇañāṇena sayaṁ daṭṭhabboti sandiṭṭhiko, taṁ sandiṭṭhikaṁ.",
  "atk-s0516a0:474_1": "Attano phalaṁdānaṁ sandhāya nāssa kāloti akālo, akāloyeva akāliko.",
  "atk-s0516a0:474_2": "Yo ettha ariyamaggadhammo, so attano samanantarameva phalaṁ detīti attho, taṁ akālikaṁ.",
  "atk-s0516a0:474_3": "Ehi passa imaṁ dhammanti evaṁ pavattaṁ ehipassavidhiṁ arahatīti ehipassiko, taṁ ehipassikaṁ.",
  "atk-s0516a0:474_4": "Ādittaṁ celaṁ vā sīsaṁ vā ajjhupekkhitvāpi attano citte upanayaṁ arahatīti opaneyyiko, taṁ opaneyyikaṁ.",
  "atk-s0516a0:474_5": "Sabbehipi ugghaṭitaññūādīhi “bhāvito me maggo, adhigataṁ phalaṁ, sacchikato nirodho”ti attani attani veditabbanti paccattaṁ veditabbaṁ viññūhi.",
  "atk-s0516a0:475_0": "109. Atha naṁ bāvarī āha “kiṁ nu tamhā”ti dve gāthā.",
  "atk-s0516a0:476_0": "Muhuttampīti thokampi.",
  "atk-s0516a0:476_1": "Khaṇampīti na bahukampi.",
  "atk-s0516a0:476_2": "Layampīti manampi.",
  "atk-s0516a0:476_3": "Vayampīti koṭṭhāsampi.",
  "atk-s0516a0:476_4": "Addhampīti divasampi.",
  "atk-s0516a0:477_0": "111-113.",
  "atk-s0516a0:477_1": "Tato piṅgiyo bhagavato santikā avippavāsameva dīpento “nāhaṁ tamhā”tiādimāha.",
  "atk-s0516a0:477_2": "Nāhaṁ yo me…pe…",
  "atk-s0516a0:477_3": "passāmi naṁ manasā cakkhunāvāti taṁ buddhaṁ maṁsacakkhunā viya manasā passāmi.",
  "atk-s0516a0:477_4": "Namassamāno vivasemi rattinti namassamānova rattiṁ atināmemi.",
  "atk-s0516a0:478_0": "114.",
  "atk-s0516a0:478_1": "Tena teneva natoti yena yena disābhāgena buddho, tena tenevāhampi nato, tanninno tappoṇoti dasseti.",
  "atk-s0516a0:479_0": "115.Dubbalathāmakassāti appathāmakassa.",
  "atk-s0516a0:479_1": "Atha vā dubbalassa dutthāmakassa ca, balavīriyahīnassāpīti vuttaṁ hoti.",
  "atk-s0516a0:479_2": "Teneva kāyo na paletīti teneva dubbalatthāmakattena kāyo na gacchati, yena buddho, na tena gacchati.",
  "atk-s0516a0:479_3": "“Na paretī”tipi pāṭho, so evattho.",
  "atk-s0516a0:479_4": "Tatthāti buddhassa santike.",
  "atk-s0516a0:479_5": "Saṅkappayantāyāti saṅkappagamanena.",
  "atk-s0516a0:479_6": "Tena yuttoti yena buddho, tena yutto payutto anuyuttoti dasseti.",
  "atk-s0516a0:480_0": "Yena buddhoti yena disābhāgena buddho upasaṅkamitabbo, tena disābhāgena na paleti.",
  "atk-s0516a0:480_1": "Atha vā bhummatthe karaṇavacanaṁ.",
  "atk-s0516a0:480_2": "Yattha buddho tattha na paleti na gacchati.",
  "atk-s0516a0:480_3": "Na vajatīti purato na yāti.",
  "atk-s0516a0:480_4": "Na gacchatīti nivattati.",
  "atk-s0516a0:480_5": "Nātikkamatīti na upasaṅkamati.",
  "atk-s0516a0:481_0": "116.Paṅke sayānoti kāmakaddame sayamāno.",
  "atk-s0516a0:481_1": "Dīpā dīpaṁ upallavinti satthārādito satthārādiṁ adhigacchiṁ.",
  "atk-s0516a0:481_2": "Athaddasāsiṁ sambuddhanti sohaṁ evaṁ dudiṭṭhiṁ gahetvā anvāhiṇḍanto atha pāsāṇakacetiye buddhamaddakkhiṁ.",
  "atk-s0516a0:482_0": "Tattha semānoti nisajjamāno.",
  "atk-s0516a0:482_1": "Sayamānoti seyyaṁ kappayamāno.",
  "atk-s0516a0:482_2": "Āvasamānoti vasamāno.",
  "atk-s0516a0:482_3": "Parivasamānoti niccaṁ vasamāno.",
  "atk-s0516a0:483_0": "Pallavinti uggamiṁ.",
  "atk-s0516a0:483_1": "Upallavinti uttariṁ, sampallavinti upasaggena padaṁ vaḍḍhitaṁ.",
  "atk-s0516a0:483_2": "Addasanti niddesassa uddesapadaṁ.",
  "atk-s0516a0:483_3": "Addasanti passiṁ.",
  "atk-s0516a0:483_4": "Addakkhinti olokesiṁ.",
  "atk-s0516a0:483_5": "Apassinti esiṁ.",
  "atk-s0516a0:483_6": "Paṭivijjhinti vinivijjhiṁ.",
  "atk-s0516a0:484_0": "117.",
  "atk-s0516a0:484_1": "Imissā gāthāya avasāne piṅgiyassa ca bāvarissa ca indriyaparipākaṁ viditvā bhagavā sāvatthiyaṁ ṭhitoyeva suvaṇṇobhāsaṁ muñci.",
  "atk-s0516a0:484_2": "Piṅgiyo bāvarissa buddhaguṇe vaṇṇayanto nisinno eva taṁ obhāsaṁ disvā “kiṁ ida”nti olokento bhagavantaṁ attano purato ṭhitaṁ viya disvā bāvaribrāhmaṇassa “buddho āgato”ti ārocesi.",
  "atk-s0516a0:484_3": "Brāhmaṇo uṭṭhāyāsanā añjaliṁ paggahetvā aṭṭhāsi.",
  "atk-s0516a0:484_4": "Bhagavāpi obhāsaṁ pharitvā brāhmaṇassa attānaṁ dassento ubhinnampi sappāyaṁ viditvā piṅgiyameva ālapamāno “yathā ahū, vakkalī”ti imaṁ gāthamabhāsi.",
  "atk-s0516a0:485_0": "Tassattho –",
  "atk-s0516a0:485_1": "yathā vakkalitthero saddhādhimutto ahosi, saddhādhureneva arahattaṁ pāpuṇi, yathā ca soḷasannaṁ eko bhadrāvudho nāma, yathā ca āḷavigotamo ca.",
  "atk-s0516a0:485_2": "Evameva tvampi pamuñcassu saddhaṁ, tato saddhāya adhimuccanto “sabbe saṅkhārā aniccā”tiādinā nayena vipassanaṁ ārabhitvā maccudheyyassa pāraṁ nibbānaṁ gamissasīti arahattanikūṭena desanaṁ niṭṭhāpesi, desanāpariyosāne piṅgiyo arahatte, bāvarī anāgāmiphale patiṭṭhahi, bāvaribrāhmaṇassa sissā pana pañcasatā sotāpannā ahesuṁ.",
  "atk-s0516a0:486_0": "Tattha muñcassūti mocassu.",
  "atk-s0516a0:486_1": "Pamuñcassūti mocehi.",
  "atk-s0516a0:486_2": "Adhimuñcassūti tattha adhimokkhaṁ karassu.",
  "atk-s0516a0:486_3": "Okappehīti bahumānaṁ uppādehīti.",
  "atk-s0516a0:486_4": "Sabbe saṅkhārā aniccāti hutvā abhāvaṭṭhena.",
  "atk-s0516a0:486_5": "Sabbe saṅkhārā dukkhāti dukkhamaṭṭhena.",
  "atk-s0516a0:486_6": "Sabbe dhammā anattāti avasavattanaṭṭhena.",
  "atk-s0516a0:487_0": "118.",
  "atk-s0516a0:487_1": "Idāni piṅgiyo attano pasādaṁ nivedento “esa bhiyyotiādimāha.",
  "atk-s0516a0:487_2": "Tattha paṭibhānavāti paṭibhānappaṭisambhidāya upeto.",
  "atk-s0516a0:488_0": "Bhiyyo bhiyyoti uparūpari.",
  "atk-s0516a0:489_0": "119.Adhideve abhiññāyāti adhidevakare dhamme ñatvā.",
  "atk-s0516a0:489_1": "Paroparanti hīnapaṇītaṁ, attano ca parassa ca adhidevattakaraṁ sabbadhammajātaṁ avedīti vuttaṁ hoti.",
  "atk-s0516a0:489_2": "Kaṅkhīnaṁ paṭijānatanti kaṅkhīnaṁyeva sataṁ “nikkaṅkhamhā”ti paṭijānantānaṁ.",
  "atk-s0516a0:490_0": "Niddese pārāyanikapañhānanti pārāyanikabrāhmaṇānaṁ pucchānaṁ.",
  "atk-s0516a0:490_1": "Avasānaṁ karotīti antakaro.",
  "atk-s0516a0:490_2": "Koṭiṁ karotīti pariyantakaro.",
  "atk-s0516a0:490_3": "Sīmaṁ mariyādaṁ karotīti paricchedakaro.",
  "atk-s0516a0:490_4": "Nigamaṁ karotīti parivaṭumakaro.",
  "atk-s0516a0:490_5": "Sabhiyapañhānanti na kevalaṁ pārāyanikabrāhmaṇānaṁ pañhānaṁ eva, atha kho sabhiyaparibbājakādīnampi pañhānaṁ antaṁ karotīti dassetuṁ “sabhiyapañhāna”ntiādimāha.",
  "atk-s0516a0:491_0": "120.Asaṁhīranti rāgādīhi asaṁhāriyaṁ.",
  "atk-s0516a0:491_1": "Asaṅkuppanti asaṅkuppaṁ avipariṇāmadhammaṁ.",
  "atk-s0516a0:491_2": "Dvīhipi padehi nibbānaṁ bhaṇati.",
  "atk-s0516a0:491_3": "Addhā gamissāmīti ekaṁseneva taṁ anupādisesanibbānadhātuṁ gamissāmi.",
  "atk-s0516a0:491_4": "Na mettha kaṅkhāti natthi me ettha nibbāne kaṅkhā.",
  "atk-s0516a0:491_5": "Evaṁ maṁ dhārehi adhimuttacittanti piṅgiyo “evameva tvampi pamuñcassu saddha”nti iminā bhagavato ovādena attani saddhaṁ uppādetvā saddhādhureneva ca vimuñcitvā taṁ saddhādhimuttiṁ pakāsento bhagavantaṁ āha –",
  "atk-s0516a0:491_6": "“evaṁ maṁ dhārehi adhimuttacitta”nti.",
  "atk-s0516a0:491_7": "Ayañhettha adhippāyo “yathā maṁ tvaṁ avaca, evameva maṁ adhimuttacittaṁ dhārehī”ti.",
  "atk-s0516a0:492_0": "Na saṁhariyatīti gahetvā saṁharituṁ na sakkā.",
  "atk-s0516a0:492_1": "Niyogavacananti yuttavacanaṁ.",
  "atk-s0516a0:492_2": "Avatthāpanavacananti sanniṭṭhānavacanaṁ.",
  "atk-s0516a0:492_3": "Imasmiṁ pārāyanavagge yaṁ antarantarā na vuttaṁ, taṁ heṭṭhā vuttanayena gahetabbaṁ.",
  "atk-s0516a0:492_4": "Sesaṁ sabbattha pākaṭameva.",
  "atk-s0516a0:493_0": "Saddhammappajjotikāya cūḷaniddesa-aṭṭhakathāya",
  "atk-s0516a0:494_0": "Pārāyanānugītigāthāniddesavaṇṇanā niṭṭhitā.",
  "atk-s0516a0:495_0": "Pārāyanavaggavaṇṇanā niṭṭhitā."
}