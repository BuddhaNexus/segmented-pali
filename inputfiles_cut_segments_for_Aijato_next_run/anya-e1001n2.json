{
  "anya-e1001n2:0_0": "Paṇḍitakaṇḍa",
  "anya-e1001n2:1_0": "3.",
  "anya-e1001n2:2_0": "Nīti sāro manussānaṁ, mitto ācariyopi ca;",
  "anya-e1001n2:3_0": "Mātā pitā ca nītimā, sutavā ganthakārako.",
  "anya-e1001n2:4_0": "4.",
  "anya-e1001n2:5_0": "Alasassa kuto sippaṁ, asippassa kuto dhanaṁ;",
  "anya-e1001n2:6_0": "Adhanassa kuto mittaṁ, amittassa kuto sukhaṁ;",
  "anya-e1001n2:7_0": "Asukhassa kuto puññaṁ, apuññassa kuto varaṁ.",
  "anya-e1001n2:8_0": "5.",
  "anya-e1001n2:9_0": "Sucintitacintī ceva, subhāsitabhāsīpi ca;",
  "anya-e1001n2:10_0": "Sukatakammakārī ca, paṇḍito sādhumānuso.",
  "anya-e1001n2:11_0": "6.",
  "anya-e1001n2:12_0": "Kaviheraññakā katvā, uttattaṁ satthakañcanaṁ;",
  "anya-e1001n2:13_0": "Bhūsanaṁ gajjapajjādiṁ, karonti ca manoharaṁ.",
  "anya-e1001n2:14_0": "7.",
  "anya-e1001n2:15_0": "Bahuṁ lahuñca gahaṇaṁ, sammūpadhāraṇampi ca;",
  "anya-e1001n2:16_0": "Gahita asammussanaṁ, etaṁ suviññulakkhaṇaṁ.",
  "anya-e1001n2:17_0": "8.",
  "anya-e1001n2:18_0": "Ajarāmaraṁva pañño, vijjamatthañca cintaye;",
  "anya-e1001n2:19_0": "Gahito iva kesesu, maccunā dhammamācare.",
  "anya-e1001n2:20_0": "9.",
  "anya-e1001n2:21_0": "Sippasamaṁ dhanaṁ natthi, sippaṁ corā na gaṇhare;",
  "anya-e1001n2:22_0": "Idha loke sippaṁ mittaṁ, paraloke sukhāvahaṁ.",
  "anya-e1001n2:23_0": "10.",
  "anya-e1001n2:24_0": "Bhuñjanatthaṁ kathanatthaṁ, mukhaṁ hotīti no vade;",
  "anya-e1001n2:25_0": "Yaṁ vātaṁ vā mukhāruḷhaṁ, vacanaṁ paṇḍito naro.",
  "anya-e1001n2:26_0": "11.",
  "anya-e1001n2:27_0": "Dummedhehi pasaṁsā ca, viññūhi garahā ca yā;",
  "anya-e1001n2:28_0": "Garahāva seyyo viññūhi, yañce bālappasaṁsanā.",
  "anya-e1001n2:29_0": "12.",
  "anya-e1001n2:30_0": "Acintiye sāṭṭhakathe, paṇḍito jinabhāsite;",
  "anya-e1001n2:31_0": "Upadesaṁ sadā gaṇhe, garuṁ sammā upaṭṭhahaṁ.",
  "anya-e1001n2:32_0": "Tasmā sāṭṭhakathe dhīro, gambhīre jinabhāsite;",
  "anya-e1001n2:33_0": "Upadesaṁ sadā gaṇhe, garuṁ sammā upaṭṭhahaṁ.",
  "anya-e1001n2:34_0": "13.",
  "anya-e1001n2:35_0": "Garūpadesahīno hi, atthasāraṁ na vindati;",
  "anya-e1001n2:36_0": "Atthasāravihīno so, saddhammā parihāyati.",
  "anya-e1001n2:37_0": "14.",
  "anya-e1001n2:38_0": "Garūpadesalābhī ca, atthasārasamāyuto;",
  "anya-e1001n2:39_0": "Saddhammaṁ paripālento, saddhammasmā na hāyati.",
  "anya-e1001n2:40_0": "15.",
  "anya-e1001n2:41_0": "Sabbadabbesu vijjeva, dabbamāhu anuttaraṁ;",
  "anya-e1001n2:42_0": "Ahārattā anagghattā, akkhayattā ca sabbadā.",
  "anya-e1001n2:43_0": "16.",
  "anya-e1001n2:44_0": "Appakenapi medhāvī, pābhatena vicakkhaṇo;",
  "anya-e1001n2:45_0": "Samuṭṭhāpeti attānaṁ, aṇuṁ aggiṁva sandhamaṁ.",
  "anya-e1001n2:46_0": "17.",
  "anya-e1001n2:47_0": "Paṇḍite ca guṇā sabbe, mūḷhe dosā hi kevalaṁ;",
  "anya-e1001n2:48_0": "Tasmā mūḷhasahassesu, pañño eko visesiyate.",
  "anya-e1001n2:49_0": "18.",
  "anya-e1001n2:50_0": "Bālā issanti dummedhā, guṇī niddosakārino;",
  "anya-e1001n2:51_0": "Garuko paṇḍito etasa-missaṁ tehyavidvā samo.",
  "anya-e1001n2:52_0": "19.",
  "anya-e1001n2:53_0": "Manuññameva bhāseyya, nāmanuññaṁ kudācanaṁ;",
  "anya-e1001n2:54_0": "Manuññaṁ bhāsamānassa, garuṁ bhāraṁ udaddhari;",
  "anya-e1001n2:55_0": "Dhanañca naṁ alābhesi, tena cattamano ahu.",
  "anya-e1001n2:56_0": "20.",
  "anya-e1001n2:57_0": "Vijjā dadāti vinayaṁ, vinayā yāti pattataṁ;",
  "anya-e1001n2:58_0": "Pattattā dhanaṁ pappoti, dhanā dhammaṁ tato sukhaṁ.",
  "anya-e1001n2:59_0": "21.",
  "anya-e1001n2:60_0": "Ye vuḍḍhamapacayanti, narā dhammassa kovidā;",
  "anya-e1001n2:61_0": "Diṭṭheva dhamme pāsaṁsā, samparāye ca suggatiṁ.",
  "anya-e1001n2:62_0": "22.",
  "anya-e1001n2:63_0": "Mātariva paradāresu, paradabbesu ledduṁva;",
  "anya-e1001n2:64_0": "Attanīva sabbabhūtesu, yo passati so paṇḍito.",
  "anya-e1001n2:65_0": "23.",
  "anya-e1001n2:66_0": "Āsīsetheva puriso, na nibbindeyya paṇḍito;",
  "anya-e1001n2:67_0": "Anavajjesu kammesu, pasaṁsitesu sādhubhi.",
  "anya-e1001n2:68_0": "Āsīsetheva puriso, na nibbindeyya paṇḍito;",
  "anya-e1001n2:69_0": "Passāmi vohaṁ attānaṁ, yathā icchiṁ tathā ahu.",
  "anya-e1001n2:70_0": "24.",
  "anya-e1001n2:71_0": "Vāyametheva puriso, na nibbindeyya paṇḍito;",
  "anya-e1001n2:72_0": "Puññakriyavatthūsu, pasaṁsitesu viññubhi.",
  "anya-e1001n2:73_0": "25.",
  "anya-e1001n2:74_0": "Loke ussāhavantānaṁ, janānaṁ kimasādhiyaṁ;",
  "anya-e1001n2:75_0": "Sāgarepi mahāsetuṁ, kapiyūthehi bandhati.",
  "anya-e1001n2:76_0": "26.",
  "anya-e1001n2:77_0": "Kiṁ kulena visālena, guṇahīno tu yo naro;",
  "anya-e1001n2:78_0": "Akulinopi satthañño, devatāhipi pujjate.",
  "anya-e1001n2:79_0": "27.",
  "anya-e1001n2:80_0": "Ukkaṭṭhe sūramicchanti, mantīsu akutūhalaṁ;",
  "anya-e1001n2:81_0": "Piyañca annapānamhi, atthe jāte ca paṇḍitaṁ.",
  "anya-e1001n2:82_0": "28.",
  "anya-e1001n2:83_0": "Rūpayobbannasampannā, visālakulasambhavā;",
  "anya-e1001n2:84_0": "Vijjāhīnā na sobhante, niggandhā iva kiṁ sukā.",
  "anya-e1001n2:85_0": "29.",
  "anya-e1001n2:86_0": "Vutyaṁ visadañāṇassa, ñāto attho tarassana;",
  "anya-e1001n2:87_0": "Sūrappabhāya ādāso, chāyaṁ disse na mākare.",
  "anya-e1001n2:88_0": "30.",
  "anya-e1001n2:89_0": "Aveyyākaraṇo tvandho, badhiro kosavajjito;",
  "anya-e1001n2:90_0": "Sāhiccarahito paṅgu, mūgo takkavivajjito.",
  "anya-e1001n2:91_0": "31.",
  "anya-e1001n2:92_0": "Dhīro ca vividhānaññū, paresaṁ vivarānugū;",
  "anya-e1001n2:93_0": "Sabbāmitte vasīkatvā, kosiyova sukhī siyā.",
  "anya-e1001n2:94_0": "32.",
  "anya-e1001n2:95_0": "Mahātejopi tejoyaṁ, mattikaṁ na muduṁ kare;",
  "anya-e1001n2:96_0": "Āpo āpesi mudukaṁ, sādhuvācāva kakkhaḷaṁ.",
  "anya-e1001n2:97_0": "33.",
  "anya-e1001n2:98_0": "Kottho puttena jātena, yo na vidū na dhammiko;",
  "anya-e1001n2:99_0": "Kāṇena cakkhunā kiṁ vā, cakkhu pīḷeva kevalaṁ.",
  "anya-e1001n2:100_0": "34.",
  "anya-e1001n2:101_0": "Mudunāva ripuṁ jeti, mudunā jeti dāruṇaṁ;",
  "anya-e1001n2:102_0": "No na siddhaṁ mudu kiñci, tato ca mudunā jaye.",
  "anya-e1001n2:103_0": "35.",
  "anya-e1001n2:104_0": "Sajāto yena jātena, yāti vaṁso samunnatiṁ;",
  "anya-e1001n2:105_0": "Parivattinisaṁsāre, mato ko vā na jāyate.",
  "anya-e1001n2:106_0": "36.",
  "anya-e1001n2:107_0": "Dāne tapasi sūre ca, yassa na patthito yaso;",
  "anya-e1001n2:108_0": "Vijjāya matthalābhe ca, kevalaṁ adhikovaso.",
  "anya-e1001n2:109_0": "37.",
  "anya-e1001n2:110_0": "Varo eko guṇī putto, na ca mūḷhasatānyapi;",
  "anya-e1001n2:111_0": "Eko cando tamo hanati, na ca tārāgaṇo tathā.",
  "anya-e1001n2:112_0": "38.",
  "anya-e1001n2:113_0": "Puññatitthakato yena, tapo kvāpi sudukkaro;",
  "anya-e1001n2:114_0": "Tassa putto bhave vasso, samiddho dhammiko suddhe.",
  "anya-e1001n2:115_0": "39.",
  "anya-e1001n2:116_0": "Lālaye pañcavassāni, dasavassāni tālaye;",
  "anya-e1001n2:117_0": "Pattetu soḷase vasse, puttaṁ mittaṁva ācare.",
  "anya-e1001n2:118_0": "40.",
  "anya-e1001n2:119_0": "Lālane bahavo dosā, tālane bahavo guṇā;",
  "anya-e1001n2:120_0": "Tasmā puttañca sissañca, tālaye na tu lālaye.",
  "anya-e1001n2:121_0": "41.",
  "anya-e1001n2:122_0": "Māgadhā pākatā ceva, sakkatavohāropi ca;",
  "anya-e1001n2:123_0": "Etesu kovido pañño, dhīro pāḷiṁ visodhaye.",
  "anya-e1001n2:124_0": "42.",
  "anya-e1001n2:125_0": "Sakkataṁ pākatañceva-pabhaṁso ca pisācikī;",
  "anya-e1001n2:126_0": "Māgadhī sorasenīva, cha bhāsā parikittitā.",
  "anya-e1001n2:127_0": "43.",
  "anya-e1001n2:128_0": "Candanaṁ sītalaṁ loke, candikā sītalā tato;",
  "anya-e1001n2:129_0": "Candana candikātopi, vākyaṁ sādhu subhāsitaṁ.",
  "anya-e1001n2:130_0": "44.",
  "anya-e1001n2:131_0": "Pattakāloditaṁ appaṁ, vākyaṁ subhāsitaṁ bhave;",
  "anya-e1001n2:132_0": "Khuditassa kadannampi, bhuttaṁ sādurasaṁ siyā.",
  "anya-e1001n2:133_0": "45.",
  "anya-e1001n2:134_0": "Satthakāpi bahūvācā, nādarā bahubhāṇino;",
  "anya-e1001n2:135_0": "Sopakāramudāsinā, nanu diṭṭhaṁ nadījalaṁ.",
  "anya-e1001n2:136_0": "46.",
  "anya-e1001n2:137_0": "Pāsāṇachattaṁ garukaṁ, tato devānācikkhanā;",
  "anya-e1001n2:138_0": "Tato vuḍḍhānamovādo, tato buddhassa sāsanaṁ.",
  "anya-e1001n2:139_0": "47.",
  "anya-e1001n2:140_0": "Tūlaṁ sallahukaṁ loke, tato capalajātiko;",
  "anya-e1001n2:141_0": "Tatonosāvako tato, yati dhammapamādako.",
  "anya-e1001n2:142_0": "48.",
  "anya-e1001n2:143_0": "Paṇḍitassa pasaṁsāya, daṇḍo bālena dīyate;",
  "anya-e1001n2:144_0": "Paṇḍito paṇḍiteneva, vaṇṇitova suvaṇṇito.",
  "anya-e1001n2:145_0": "49.",
  "anya-e1001n2:146_0": "Satesu jāyate sūro, sahassesu ca paṇḍito;",
  "anya-e1001n2:147_0": "Vuttā satasahassesu, dātā bhavati vā na vā.",
  "anya-e1001n2:148_0": "50.",
  "anya-e1001n2:149_0": "Vidvattañca rājattañca, neva tulyaṁ kadācipi;",
  "anya-e1001n2:150_0": "Sadese pūjito rājā, vidvā sabbattha pūjito.",
  "anya-e1001n2:151_0": "51.",
  "anya-e1001n2:152_0": "Sataṁ dīghāyukaṁ sabba-sattānaṁ sukhakāraṇaṁ;",
  "anya-e1001n2:153_0": "Asataṁ pana sabbesaṁ, dukkhahetu na saṁsayo.",
  "anya-e1001n2:154_0": "52.",
  "anya-e1001n2:155_0": "Paṇḍite sujane sante, sabbepi sujanā janā;",
  "anya-e1001n2:156_0": "Jātekasmiṁ sāragandhe, sabbe gandhamayā dumā.",
  "anya-e1001n2:157_0": "53.",
  "anya-e1001n2:158_0": "Attāva yadi vinīto, nijassitā mahājanā;",
  "anya-e1001n2:159_0": "Vinītaṁ yanti sabbepi, ko taṁ nāseyya paṇḍito.",
  "anya-e1001n2:160_0": "54.",
  "anya-e1001n2:161_0": "Sarīrassa guṇānañca, dūramaccantamantaraṁ;",
  "anya-e1001n2:162_0": "Sarīraṁ khaṇaviddhaṁsī, kappantaṭṭhāyino guṇā.",
  "anya-e1001n2:163_0": "55.",
  "anya-e1001n2:164_0": "Ambuṁ pivanti no najjo, rukkho khādati no phalaṁ;",
  "anya-e1001n2:165_0": "Megho kvacipi no sassaṁ, paratthāya sataṁ dhanaṁ.",
  "anya-e1001n2:166_0": "56.",
  "anya-e1001n2:167_0": "Saccaṁ punapi saccanti, bhujamukkhippa muccate;",
  "anya-e1001n2:168_0": "Sakattho natthi nattheva, parassattha makubbato.",
  "anya-e1001n2:169_0": "57.",
  "anya-e1001n2:170_0": "Sataṁ pharusavācāhi, na yāti vikatiṁ mano;",
  "anya-e1001n2:171_0": "Tiṇukkāhi na sakkāva, tāpetuṁ sāgare jalaṁ.",
  "anya-e1001n2:172_0": "58.",
  "anya-e1001n2:173_0": "Selo yathā ekaghano, vātena na samīrati;",
  "anya-e1001n2:174_0": "Evaṁ nindāpasaṁsāsu, na samiñjanti paṇḍitā.",
  "anya-e1001n2:175_0": "59.",
  "anya-e1001n2:176_0": "Dhammatthakāmamokkhānaṁ, yassekopi na vijjati;",
  "anya-e1001n2:177_0": "Ajagalathanasseva, tassa jāti niratthakā.",
  "anya-e1001n2:178_0": "60.",
  "anya-e1001n2:179_0": "Na kammamapi cintetvā, caje uyyogamattano;",
  "anya-e1001n2:180_0": "Anuyyogena telāni, tilehi na sakkā laddhuṁ.",
  "anya-e1001n2:181_0": "61.",
  "anya-e1001n2:182_0": "Yathā hyekena cakkena, na rathassa pati bhave;",
  "anya-e1001n2:183_0": "Evaṁ purisakārena, vinā kammaṁ na sijjhati.",
  "anya-e1001n2:184_0": "62.",
  "anya-e1001n2:185_0": "Uyyāmena hi sijjhanti, kāriyāni na manorathaṁ;",
  "anya-e1001n2:186_0": "Na hi suttassa sīhassa, pavisanti migāmukhe.",
  "anya-e1001n2:187_0": "63.",
  "anya-e1001n2:188_0": "Mātāpitu katābhyāso, guṇitameti bālako;",
  "anya-e1001n2:189_0": "Na gabbhajātimattena, putto bhavati paṇḍito.",
  "anya-e1001n2:190_0": "64.",
  "anya-e1001n2:191_0": "Mātā sattu pitā verī, yena bālo na pāṭhito;",
  "anya-e1001n2:192_0": "Na sobhate sabhāmajjhe, haṁsamajjhe bako yathā.",
  "anya-e1001n2:193_0": "65.",
  "anya-e1001n2:194_0": "Kāco kañcanasaṁsaggo, dhatte marakatiṁ jutiṁ;",
  "anya-e1001n2:195_0": "Tathā sabbhisannidhānā, mūḷho yāti pavīṇataṁ.",
  "anya-e1001n2:196_0": "66.",
  "anya-e1001n2:197_0": "Tasmā akkharakosallaṁ, sammādeyya hitatthiko;",
  "anya-e1001n2:198_0": "Upaṭṭhahaṁ garuṁ sammā, uṭṭhānādīhi pañcahi.",
  "anya-e1001n2:199_0": "67.",
  "anya-e1001n2:200_0": "Uṭṭhānā upaṭṭhānā, ca, sussūsā pāricarīyā;",
  "anya-e1001n2:201_0": "Sakkaccaṁ sippuggahaṇā, garuṁ ārādhaye budho.",
  "anya-e1001n2:202_0": "68.",
  "anya-e1001n2:203_0": "Kābyasattha vinodena, kālo gacchati dhīmataṁ;",
  "anya-e1001n2:204_0": "Byasanena ca mūḷhānaṁ, nidāya kalahena vā.",
  "anya-e1001n2:205_0": "69.",
  "anya-e1001n2:206_0": "Cha dosā puriseneha, hātabbā bhūtimicchatā;",
  "anya-e1001n2:207_0": "Niddātandī bhayaṁ kodho, ālasyaṁ dīghasuttatā.",
  "anya-e1001n2:208_0": "Niddāsīlī sabhāsīlī, anuṭṭhātā ca yo naro;",
  "anya-e1001n2:209_0": "Alaso kodhapaññāṇo, taṁ parābhavato mukhaṁ.",
  "anya-e1001n2:210_0": "70.",
  "anya-e1001n2:211_0": "Nigguṇesupi sattesu, dayā kubbanti sādhavo;",
  "anya-e1001n2:212_0": "Na hi saṁharate jutiṁ, cando caṇḍālavesme.",
  "anya-e1001n2:213_0": "71.",
  "anya-e1001n2:214_0": "Yatra vidvajjano natthi, sīlāghyo tatra appadhipi;",
  "anya-e1001n2:215_0": "Niratthapādame dese, eraṇḍopi dumāyate.",
  "anya-e1001n2:216_0": "72.",
  "anya-e1001n2:217_0": "Ṭhānabhaṭṭhā na sobhante, dantā kesā nakhā narā;",
  "anya-e1001n2:218_0": "Itiviññāya matimā, saṭṭhānaṁ na pariccaje.",
  "anya-e1001n2:219_0": "73.",
  "anya-e1001n2:220_0": "Paropadese paṇḍiccaṁ, sabbesaṁ sukarañhi kho;",
  "anya-e1001n2:221_0": "Dhamme sayamanuṭṭhānaṁ, kassacisumahattano.",
  "anya-e1001n2:222_0": "74.",
  "anya-e1001n2:223_0": "Appamādaṁ pasaṁsanti, puññakiriyāsu paṇḍitā;",
  "anya-e1001n2:224_0": "Appamatto ubho atthe, adhiggaṇhāti paṇḍito.",
  "anya-e1001n2:225_0": "75.",
  "anya-e1001n2:226_0": "Nidhīnaṁva pavattāraṁ, yaṁ passe vajjadassinaṁ;",
  "anya-e1001n2:227_0": "Niggayhavādiṁ medhāviṁ, tādisaṁ paṇḍitaṁ bhaje;",
  "anya-e1001n2:228_0": "Tādisaṁ bhajamānassa, seyyo hoti na pāpiyo.",
  "anya-e1001n2:229_0": "76.",
  "anya-e1001n2:230_0": "Muhuttamapi ce viññū, paṇḍitaṁ payirupāsati;",
  "anya-e1001n2:231_0": "Khippaṁ dhammaṁ vijānāti, jivhā sūparasaṁ yathā.",
  "anya-e1001n2:232_0": "77.",
  "anya-e1001n2:233_0": "Dullabho purisājañño, na so sabbattha jāyati;",
  "anya-e1001n2:234_0": "Yattha so jāyatī dhīro, taṁ kulaṁ sukha medhati.",
  "anya-e1001n2:235_0": "78.",
  "anya-e1001n2:236_0": "Tagarañca palāsena, yo naro upanayhati;",
  "anya-e1001n2:237_0": "Pattāpi surati vāyanti, evaṁ dhīrūpasevanā.",
  "anya-e1001n2:238_0": "79.",
  "anya-e1001n2:239_0": "Nipuṇe sutameseyya, vicinitvā sutatthiko;",
  "anya-e1001n2:240_0": "Bhattaṁ ukkhaliyaṁ pakkaṁ, bhājanepi tathā bhave.",
  "anya-e1001n2:241_0": "80.",
  "anya-e1001n2:242_0": "Appakaṁ nātimaññeyya, citte sutaṁ nidhāpaye;",
  "anya-e1001n2:243_0": "Vammikodakabindūva, cirena paripūrati.",
  "anya-e1001n2:244_0": "81.",
  "anya-e1001n2:245_0": "Gacchaṁ kipilliko yāti, yojanānaṁ satānipi;",
  "anya-e1001n2:246_0": "Agacchaṁ venayyoapi, padamekaṁ na gacchati.",
  "anya-e1001n2:247_0": "82.",
  "anya-e1001n2:248_0": "Sele sele na maṇikaṁ, gaje gaje na muttikaṁ;",
  "anya-e1001n2:249_0": "Vane vane na candanaṁ, ṭhāne ṭhāne na paṇḍito.",
  "anya-e1001n2:250_0": "83.",
  "anya-e1001n2:251_0": "Paṇḍito sutasampanno, yattha atthīti ce suto;",
  "anya-e1001n2:252_0": "Mahussāhena taṁ ṭhānaṁ, gantabbaṁva sutesinā.",
  "anya-e1001n2:253_0": "84.",
  "anya-e1001n2:254_0": "Potthakesu ca yaṁ sippaṁ, parahatthesu yaṁ dhanaṁ;",
  "anya-e1001n2:255_0": "Yathākicce samuppanne, na taṁ sippaṁ na taṁ dhanaṁ.",
  "anya-e1001n2:256_0": "85.",
  "anya-e1001n2:257_0": "Uppalena jalaṁ jaññā, kiriyāya kulaṁ naro;",
  "anya-e1001n2:258_0": "Byattippamāṇa vācāya, jaññā tiṇena medaniṁ.",
  "anya-e1001n2:259_0": "Jalappamāṇaṁ kumudamālaṁ,",
  "anya-e1001n2:260_0": "Kulappamāṇaṁ vinayopamāṇaṁ;",
  "anya-e1001n2:261_0": "Byattippamāṇaṁ kathitavākyaṁ,",
  "anya-e1001n2:262_0": "Pathaviyā pamāṇaṁ tiṇamilātaṁ –",
  "anya-e1001n2:263_0": "86.",
  "anya-e1001n2:264_0": "Appassuto sutaṁ appaṁ, bahuṁ maññati mānavā;",
  "anya-e1001n2:265_0": "Sindhudakamapassanto, kūpe toyaṁva maṇḍuko.",
  "anya-e1001n2:266_0": "87.",
  "anya-e1001n2:267_0": "Paṭhame sippaṁ gaṇheyya, eseyya dutiye dhanaṁ;",
  "anya-e1001n2:268_0": "Careyya tatiye dhammaṁ, esā janāna dhammatā.",
  "anya-e1001n2:269_0": "88.",
  "anya-e1001n2:270_0": "Sussūsā suttavaddhanī, sutaṁ paññāya vaddhanaṁ;",
  "anya-e1001n2:271_0": "Paññāya atthaṁ jānāti, attho ñāto sukhāvaho.",
  "anya-e1001n2:272_0": "89.",
  "anya-e1001n2:273_0": "Natthi vijjāsamaṁ mittaṁ, na ca byādhisamo ripu;",
  "anya-e1001n2:274_0": "Na ca atthasamaṁ pemaṁ, na ca kammasamaṁ balaṁ.",
  "anya-e1001n2:275_0": "90.",
  "anya-e1001n2:276_0": "Vinā satthaṁ na gaccheyya, sūro saṅgāmabhūmiyaṁ;",
  "anya-e1001n2:277_0": "Paṇḍitvaddhagū vāṇijo, videsagamano tathā.",
  "anya-e1001n2:278_0": "91.",
  "anya-e1001n2:279_0": "Dhananāsaṁ manotāpaṁ, ghare duccaritāni ca;",
  "anya-e1001n2:280_0": "Vañcanañca avamānaṁ, paṇḍito na pakāsaye.",
  "anya-e1001n2:281_0": "92.",
  "anya-e1001n2:282_0": "Anavhāyaṁ gamayanto, apucchā bahubhāsako;",
  "anya-e1001n2:283_0": "Attaguṇaṁ pakāsanto, tividho hīnapuggalo.",
  "anya-e1001n2:284_0": "93.",
  "anya-e1001n2:285_0": "Haṁso majjhe na kākānaṁ, sīho gunnaṁ na sobhate;",
  "anya-e1001n2:286_0": "Gadrabhamajjhe turaṅgo, bālamajjheva paṇḍito.",
  "anya-e1001n2:287_0": "94.",
  "anya-e1001n2:288_0": "Pattānurūpakaṁ vākyaṁ, sabhāvānurūpaṁ piyaṁ;",
  "anya-e1001n2:289_0": "Attānurūpakaṁ kodhaṁ, yo jānāti sa paṇḍito.",
  "anya-e1001n2:290_0": "95.",
  "anya-e1001n2:291_0": "Apparūpo bahuṁbhāso, appapañño pakāsako;",
  "anya-e1001n2:292_0": "Appapūro ghaṭo khobhe, appakhīrā gāvī cale.",
  "anya-e1001n2:293_0": "96.",
  "anya-e1001n2:294_0": "Na titti rājā dhanamhi, paṇḍitopi subhāsite;",
  "anya-e1001n2:295_0": "Cakkhupi piyadassane, na titti sāgaro jale.",
  "anya-e1001n2:296_0": "97.",
  "anya-e1001n2:297_0": "Hīnaputto rājamacco, bālaputto ca paṇḍito;",
  "anya-e1001n2:298_0": "Adhanassa dhanaṁbahu, purisānaṁ na maññatha.",
  "anya-e1001n2:299_0": "98.",
  "anya-e1001n2:300_0": "Yo sisso sippalobhena, bahuṁ gaṇhāti taṁ sippaṁ;",
  "anya-e1001n2:301_0": "Mūgova supinaṁ passaṁ, kathetumpi na ussahe.",
  "anya-e1001n2:302_0": "99.",
  "anya-e1001n2:303_0": "Na bhijjetuṁ kumbhakāro, sobhetuṁ kumbha ghaṭati;",
  "anya-e1001n2:304_0": "Na khipituṁ apāyesu, sissānaṁ vuḍḍhikāraṇā.",
  "anya-e1001n2:305_0": "100.",
  "anya-e1001n2:306_0": "Adhanassa rasaṁkhādo, abalassa hato naro;",
  "anya-e1001n2:307_0": "Appaññassa vākyakaro, ummattaka samāhikho.",
  "anya-e1001n2:308_0": "101.",
  "anya-e1001n2:309_0": "Ekenāpi surukkhena, pupphitena sugandhinā;",
  "anya-e1001n2:310_0": "Vāsitaṁ kānanaṁ sabbaṁ, suputtena kulaṁ yathā.",
  "anya-e1001n2:311_0": "102.",
  "anya-e1001n2:312_0": "Iṇakattā pitā sattu, mātā ca byabhicārinī;",
  "anya-e1001n2:313_0": "Bhariyā rūpavatī sattu, putto sattu apaṇḍito.",
  "anya-e1001n2:314_0": "103.",
  "anya-e1001n2:315_0": "Guṇadosamasatthaññū, jano vibhajate kathaṁ;",
  "anya-e1001n2:316_0": "Adhikāro kimandhassa, rūpabhedopaladdhiyaṁ.",
  "anya-e1001n2:317_0": "104.",
  "anya-e1001n2:318_0": "Sabbattha satthatoyeva, guṇadosavicecanaṁ;",
  "anya-e1001n2:319_0": "Yaṁ karoti vināsatthaṁ, sāhasaṁ kimatodhikaṁ.",
  "anya-e1001n2:320_0": "105.",
  "anya-e1001n2:321_0": "Nihīyati puriso nihīnasevī,",
  "anya-e1001n2:322_0": "Na ca hāyetha kadāci tulyasevī;",
  "anya-e1001n2:323_0": "Seṭṭhamupanamaṁ udeti khippaṁ,",
  "anya-e1001n2:324_0": "Tasmā attano uttariṁ bhaje.",
  "anya-e1001n2:325_0": "106.",
  "anya-e1001n2:326_0": "Paccuppannañca yo dhammaṁ, tattha tattha vipassati;",
  "anya-e1001n2:327_0": "Asaṁhīraṁ asaṁkuppaṁ, taṁ vidvā manubrūhaye.",
  "anya-e1001n2:328_0": "107.",
  "anya-e1001n2:329_0": "Chandā dosā bhayā mohā, yo dhammaṁ nātivattati;",
  "anya-e1001n2:330_0": "Āpūrati tassa yaso, sukkapakkheva candimā.",
  "anya-e1001n2:331_0": "108.",
  "anya-e1001n2:332_0": "Paṇḍito sīlasampanno, saṇho ca paṭibhānavā;",
  "anya-e1001n2:333_0": "Nivātavutti athaddho, tādiso labhate yasaṁ.",
  "anya-e1001n2:334_0": "109.",
  "anya-e1001n2:335_0": "Dullabhaṁ pākatikaṁ vākyaṁ, dullabho khemakaro suto;",
  "anya-e1001n2:336_0": "Dullabhā sadisī jāyā, dullabho sajano piyo.",
  "anya-e1001n2:337_0": "110.",
  "anya-e1001n2:338_0": "Atthaṁ mahantamāpajja, vijjaṁ sampattimeva ca;",
  "anya-e1001n2:339_0": "Careyyāmānathaddho yo, paṇḍito so pavuccati.",
  "anya-e1001n2:340_0": "111.",
  "anya-e1001n2:341_0": "Sutasanniccayā dhīrā, tuṇhībhūtā apucchitā;",
  "anya-e1001n2:342_0": "Puṇṇāsubhāsitenāpi, ghaṇṭādī ghaṭṭitā yathā.",
  "anya-e1001n2:343_0": "112.",
  "anya-e1001n2:344_0": "Apuṭṭho paṇḍito bherī, pajjunno hoti pucchito;",
  "anya-e1001n2:345_0": "Bālo puṭṭho apuṭṭho ca, bahuṁ vikatthate sadā.",
  "anya-e1001n2:346_0": "113.",
  "anya-e1001n2:347_0": "Parūpavāde badhiro, paravajje alocano;",
  "anya-e1001n2:348_0": "Paṅgulo aññanārīsu, dussatakke acetano.",
  "anya-e1001n2:349_0": "Cakkhumāssa yathā andho, sotavā badhiro yathā;",
  "anya-e1001n2:350_0": "Paññavāssa yathāmūgo, balavā dubbaloriva;",
  "anya-e1001n2:351_0": "Atha atthe samuppanne, sayetha matasāyitaṁ.",
  "anya-e1001n2:352_0": "114.",
  "anya-e1001n2:353_0": "Pāpamitte vivajjetvā, bhajeyyuttamapuggalaṁ;",
  "anya-e1001n2:354_0": "Ovāde cassa tiṭṭheyya, patthento acalaṁ sukhaṁ.",
  "anya-e1001n2:355_0": "115.",
  "anya-e1001n2:356_0": "Atisītaṁ atiuṇhaṁ, atisāyamidaṁ ahu;",
  "anya-e1001n2:357_0": "Iti vissaṭṭhakammante, atthā accenti māṇave.",
  "anya-e1001n2:358_0": "116.",
  "anya-e1001n2:359_0": "Yo ca sītañca uṇhañca, tiṇābhiyyo na maññati;",
  "anya-e1001n2:360_0": "Karaṁ purisakiccāni, so sukhaṁ na vihāyati.",
  "anya-e1001n2:361_0": "117.",
  "anya-e1001n2:362_0": "Yasmiṁdese na sammāno, na piyo na ca bandhavo;",
  "anya-e1001n2:363_0": "Na ca vijjāgamo koci, na tattha divasaṁ vase.",
  "anya-e1001n2:364_0": "118.",
  "anya-e1001n2:365_0": "Dhanavā sutavā rājā, nadī vajjo ime pañca;",
  "anya-e1001n2:366_0": "Yattha dese na vijjanti, na tattha divasaṁ vase.",
  "anya-e1001n2:367_0": "119.",
  "anya-e1001n2:368_0": "Nabhassa bhūsanaṁ cando, nārīnaṁ bhūsanaṁ pati;",
  "anya-e1001n2:369_0": "Chamāya bhūsanaṁ rājā, vijjā sabbassa bhūsanaṁ.",
  "anya-e1001n2:370_0": "120.",
  "anya-e1001n2:371_0": "Sukhatthiko sace vijjaṁ, vijjatthiko caje sukhaṁ;",
  "anya-e1001n2:372_0": "Sukhatthino kuto vijjā, kuto vijjatthino sukhaṁ.",
  "anya-e1001n2:373_0": "121.",
  "anya-e1001n2:374_0": "Khaṇena kaṇena ceva, vijjāmatthañca sādhaye;",
  "anya-e1001n2:375_0": "Khaṇacāge kuto vijjā, kaṇacāge kato dhanaṁ.",
  "anya-e1001n2:376_0": "122.",
  "anya-e1001n2:377_0": "Ācariyā pādamādatte, pādaṁ sisso sajānanā;",
  "anya-e1001n2:378_0": "Pādaṁ sabrahmacārīhi, pādaṁ kālakkamena ca.",
  "anya-e1001n2:379_0": "123.",
  "anya-e1001n2:380_0": "Dhammo jaye no adhammo, saccaṁ jayati nāsaccaṁ;",
  "anya-e1001n2:381_0": "Khamā jayati no kodho, devo jayati nāsūro.",
  "anya-e1001n2:382_0": "124.",
  "anya-e1001n2:383_0": "Hatthassa bhūsanaṁ dānaṁ, saccaṁ kaṇṭhassa bhūsanaṁ;",
  "anya-e1001n2:384_0": "Sotassa bhūsanaṁ satthaṁ, bhūsane kiṁ payojanaṁ.",
  "anya-e1001n2:385_0": "125.",
  "anya-e1001n2:386_0": "Videsetu dhanaṁ vijjā, byasanesu dhanaṁ mati;",
  "anya-e1001n2:387_0": "Paraloke dhanaṁ dhammo, sīlaṁ sabbattha ve dhanaṁ.",
  "anya-e1001n2:388_0": "126.",
  "anya-e1001n2:389_0": "Padose dīpako cando, pabhāte dīpako ravi;",
  "anya-e1001n2:390_0": "Tiloke dīpako dhammo, suputto kuladīpako.",
  "anya-e1001n2:391_0": "127.",
  "anya-e1001n2:392_0": "Vidvā eva vijānāti, vidvajjanaparissamaṁ;",
  "anya-e1001n2:393_0": "Na hi vañjhā vijānāti, guruṁ pasavavedanaṁ.",
  "anya-e1001n2:394_0": "128.",
  "anya-e1001n2:395_0": "Yassa natthi sayaṁ paññā, satthaṁ tassa karoti kiṁ;",
  "anya-e1001n2:396_0": "Locanehi vihīnassa, dappaṇo kiṁ karissati.",
  "anya-e1001n2:397_0": "129.",
  "anya-e1001n2:398_0": "Kiṁ karissanti vattāro, sotaṁ yattha na vijjate;",
  "anya-e1001n2:399_0": "Naggakapaṇake dese, rajako kiṁ karissati.",
  "anya-e1001n2:400_0": "130.",
  "anya-e1001n2:401_0": "Mūḷhasidhassāpadesena, kunārībharaṇena ca;",
  "anya-e1001n2:402_0": "Khalasattūhi saṁyogā, paṇḍitopyāvasīdati.",
  "anya-e1001n2:403_0": "131.",
  "anya-e1001n2:404_0": "Natthi attasamaṁ pemaṁ, natthi dhaññasamaṁ dhanaṁ;",
  "anya-e1001n2:405_0": "Natthi paññāsamā ābhā, vuṭṭhi ve paramā sarā.",
  "anya-e1001n2:406_0": "132.",
  "anya-e1001n2:407_0": "Bhujaṅgamaṁ pāvakañca khattiyañca yasassinaṁ;",
  "anya-e1001n2:408_0": "Bhikkhuñca sīlasampannaṁ, sammadeva samācare.",
  "anya-e1001n2:409_0": "133.",
  "anya-e1001n2:410_0": "Tasmā hi paṇḍito poso, sampassaṁ atthamattano;",
  "anya-e1001n2:411_0": "Buddhe dhamme ca saṅghe ca, dhīro saddhaṁ nivesaye.",
  "anya-e1001n2:412_0": "134.",
  "anya-e1001n2:413_0": "Guṇo seṭṭhaṅgataṁ yāti, na ucce sayane vase;",
  "anya-e1001n2:414_0": "Pāsādasikhare vāso, kāko kiṁ garuḷo siyā.",
  "anya-e1001n2:415_0": "135.",
  "anya-e1001n2:416_0": "Anāgataṁ bhayaṁ disvā, dūrato parivajjaye;",
  "anya-e1001n2:417_0": "Āgatañca bhayaṁ disvā, abhīto hoti paṇḍito.",
  "anya-e1001n2:418_0": "136.",
  "anya-e1001n2:419_0": "Asajjāya malāmantā, anuṭṭhānamalā gharā;",
  "anya-e1001n2:420_0": "Malaṁ vaṇṇassa kosajjaṁ, pamādo rakkhato malaṁ.",
  "anya-e1001n2:421_0": "137.",
  "anya-e1001n2:422_0": "Anupubbena medhāvī, thokaṁ thokaṁ khaṇe khaṇe;",
  "anya-e1001n2:423_0": "Kammāro rajatasseva, niddhame malamattano.",
  "anya-e1001n2:424_0": "138.",
  "anya-e1001n2:425_0": "Yañhi kayirā tañhi vade, yaṁ na kayirā na taṁ vade;",
  "anya-e1001n2:426_0": "Akarontaṁ bhāsamānaṁ, parijānanti paṇḍitā.",
  "anya-e1001n2:427_0": "139.",
  "anya-e1001n2:428_0": "Visamaṁ sabhayaṁ ativāto, paṭicchannaṁ devanissitaṁ;",
  "anya-e1001n2:429_0": "Pantho ca saṅgāmo titthaṁ, aṭṭhete parivajjiyā.",
  "anya-e1001n2:430_0": "140.",
  "anya-e1001n2:431_0": "Rattoduṭṭho ca muḷho ca, mānī luddho tathālaso;",
  "anya-e1001n2:432_0": "Ekacintī ca bālo ca, ete atthavināsakā.",
  "anya-e1001n2:433_0": "141.",
  "anya-e1001n2:434_0": "Ratto duṭṭho ca mūḷho ca, bhīru āmisagaruko;",
  "anya-e1001n2:435_0": "Itthī soṇḍo paṇḍako ca, navamo dārakopi ca.",
  "anya-e1001n2:436_0": "142.",
  "anya-e1001n2:437_0": "Navate puggalā loke, ittarā calitā calā;",
  "anya-e1001n2:438_0": "Etehi mantitaṁ guyhaṁ, khippaṁ bhavati pākaṭaṁ.",
  "anya-e1001n2:439_0": "143.",
  "anya-e1001n2:440_0": "Yo niruttiṁ na sikkheyya, sikkhanto piṭakattayaṁ;",
  "anya-e1001n2:441_0": "Pade pade vikaṅkheyya, vane andhagajo yathā.",
  "anya-e1001n2:442_0": "144.",
  "anya-e1001n2:443_0": "Suttaṁ dhātu gaṇoṇvādi, nāmaliṅgānusāsanaṁ;",
  "anya-e1001n2:444_0": "Yassa tiṭṭhati jivhagge, sabyākaraṇakesarī.",
  "anya-e1001n2:445_0": "145.",
  "anya-e1001n2:446_0": "Saddatthalakkhaṇe bhedī, yo yo nicchitalakkhaṇe;",
  "anya-e1001n2:447_0": "So so ñātumakicchena, pahoti piṭakattaye.",
  "anya-e1001n2:448_0": "146.",
  "anya-e1001n2:449_0": "Yo saddasatthakusalo kusalo nighaṇḍu,",
  "anya-e1001n2:450_0": "Chando alaṅkatisu niccakatābhiyogo;",
  "anya-e1001n2:451_0": "So yaṁ kavittavikalopi kavīsu saṅkhyaṁ,",
  "anya-e1001n2:452_0": "Moggayha vindati hi kitti’ mamandarūpaṁ.",
  "anya-e1001n2:453_0": "147.",
  "anya-e1001n2:454_0": "Sukkhopi candanataru na jahāti gandhaṁ,",
  "anya-e1001n2:455_0": "Nāgo gato naramukhe na jahāti līḷaṁ;",
  "anya-e1001n2:456_0": "Yantagato madhurasaṁ na jahāti ucchu,",
  "anya-e1001n2:457_0": "Dukkhopi paṇḍitajano na jahāti dhammaṁ.",
  "anya-e1001n2:458_0": "148.",
  "anya-e1001n2:459_0": "Dhanadhaññappayogesu, tathā vijjāgamesu ca;",
  "anya-e1001n2:460_0": "Āhāre byavahāre ca, cattalajjo sadā bhave.",
  "anya-e1001n2:461_0": "149.",
  "anya-e1001n2:462_0": "Sābhāvikī ca paṭibhā, sutañca bahunimmalaṁ;",
  "anya-e1001n2:463_0": "Amando cābhiyogoyaṁ, hetu hotiha bandhane.",
  "anya-e1001n2:464_0": "150.",
  "anya-e1001n2:465_0": "Jaheyya pāpake mitte, bhajeyya paṇḍite jane;",
  "anya-e1001n2:466_0": "Sādhavo abhiseveyya, suṇeyya dhammamuttamaṁ.",
  "anya-e1001n2:467_0": "151.",
  "anya-e1001n2:468_0": "Kalyāṇakārī kalyāṇaṁ, pāpakārī ca pāpakaṁ;",
  "anya-e1001n2:469_0": "Yādisaṁ vappate bījaṁ, tādisaṁ harate phalaṁ.",
  "anya-e1001n2:470_0": "152.",
  "anya-e1001n2:471_0": "Chando nidānaṁ gāthānaṁ, akkharā tāsaṁ viyañjanaṁ;",
  "anya-e1001n2:472_0": "Nāmasannissitā gāthā, kavi gāthānamāsayo.",
  "anya-e1001n2:473_0": "153.",
  "anya-e1001n2:474_0": "Tasmā hi paṇḍito poso, sampassaṁ hitamattano;",
  "anya-e1001n2:475_0": "Paññavantaṁbhipūjeyya, cetiyaṁ viya sādaro.",
  "anya-e1001n2:476_0": "154.",
  "anya-e1001n2:477_0": "Dhīraṁ passe suṇe dhīraṁ, dhīrena sahasaṁvase;",
  "anya-e1001n2:478_0": "Dhīrenallāpasallāpaṁ, taṁ kare tañca rocaye.",
  "anya-e1001n2:479_0": "155.",
  "anya-e1001n2:480_0": "Nayaṁ nayati medhāvī, adhurāyaṁ na yuñjati;",
  "anya-e1001n2:481_0": "Sunayo seyyaso hoti, sammā vutto na kuppati;",
  "anya-e1001n2:482_0": "Vinayaṁ so pajānāti, sādhu tena samāgamo.",
  "anya-e1001n2:483_0": "156.",
  "anya-e1001n2:484_0": "Sace labhetha nipakaṁ sahāyaṁ,",
  "anya-e1001n2:485_0": "Saddhiṁ caraṁ sādhuvihāri dhīraṁ;",
  "anya-e1001n2:486_0": "Abhibhuyya sabbāni parissayāni,",
  "anya-e1001n2:487_0": "Careyya tenattamano satimā.",
  "anya-e1001n2:488_0": "157.",
  "anya-e1001n2:489_0": "No ce labhetha nipakaṁ sahāyaṁ,",
  "anya-e1001n2:490_0": "Saddhiṁ caraṁ sādhuvihāri dhīraṁ;",
  "anya-e1001n2:491_0": "Rājāva raṭṭhaṁ vijitaṁ pahāya,",
  "anya-e1001n2:492_0": "Eko care mātaṅgaraññeva nāgo.",
  "anya-e1001n2:493_0": "158.",
  "anya-e1001n2:494_0": "Sokaṭṭhānasahassāni, bhayaṭṭhānasatāni ca;",
  "anya-e1001n2:495_0": "Divase divase mūḷha-māvisanti na paṇḍitaṁ.",
  "anya-e1001n2:496_0": "159.",
  "anya-e1001n2:497_0": "Jalabindunipātena, cirena pūrate ghaṭo;",
  "anya-e1001n2:498_0": "Tathā sakalavijjānaṁ, dhammassa ca dhanassa ca.",
  "anya-e1001n2:499_0": "160.",
  "anya-e1001n2:500_0": "Paṇḍitā dukkhaṁ patvāna, na bhavanti visādino;",
  "anya-e1001n2:501_0": "Pavissa rāhuno mukhaṁ, kiṁ no deti puna sasī.",
  "anya-e1001n2:502_0": "161.",
  "anya-e1001n2:503_0": "Javena assaṁ jānanti, vāhena ca balibaddhaṁ;",
  "anya-e1001n2:504_0": "Duhena dhenuṁ jānanti, bhāsamānena paṇḍitaṁ.",
  "anya-e1001n2:505_0": "162.",
  "anya-e1001n2:506_0": "Manasā cintitaṁ kammaṁ, vacasā na pakāsaye;",
  "anya-e1001n2:507_0": "Aññalakkhitakāriyassa, yato siddhi na jāyate.",
  "anya-e1001n2:508_0": "163.",
  "anya-e1001n2:509_0": "Anabhyāse visaṁ vijjā, ajiṇṇe bhojanaṁ visaṁ;",
  "anya-e1001n2:510_0": "Visaṁ sabhā daliddassa, vuddhassa taruṇī visaṁ.",
  "anya-e1001n2:511_0": "Cattāro pañca ālope, ābhutvā udakaṁ pive;",
  "anya-e1001n2:512_0": "Alaṁ phāsuvihārāya, pahitattassa bhikkhuno.",
  "anya-e1001n2:513_0": "164.",
  "anya-e1001n2:514_0": "Yassa eso pasutopi, guṇavā pujjate naro;",
  "anya-e1001n2:515_0": "Dhanu vaṁsavisuddhopi, nigguṇo kiṁ karissati.",
  "anya-e1001n2:516_0": "165.",
  "anya-e1001n2:517_0": "Issī dayī asaṁtuṭṭho, kodhano niccasaṅkīto;",
  "anya-e1001n2:518_0": "Parabhāgyopajīvī ca, chaḷete dukkhabhāgino.",
  "anya-e1001n2:519_0": "166.",
  "anya-e1001n2:520_0": "Sumahantāni sattānī, dhārayantā bahussutā;",
  "anya-e1001n2:521_0": "Chettāro saṁsayānañca, kaliṁ yanti lobhamohitā.",
  "anya-e1001n2:522_0": "167.",
  "anya-e1001n2:523_0": "Nadītīre khate kūpe, araṇītālavaṇṭake;",
  "anya-e1001n2:524_0": "Na vade dakādī natthīti, mukhe ca vacanaṁ tathā.",
  "anya-e1001n2:525_0": "168.",
  "anya-e1001n2:526_0": "Sabbaṁ suṇāti sotena, sabbaṁ passati cakkhunā;",
  "anya-e1001n2:527_0": "Na ca diṭṭhaṁ sutaṁ dhīro, sabbaṁ uccitu marahati.",
  "anya-e1001n2:528_0": "169.",
  "anya-e1001n2:529_0": "Bālādapi gahetabbaṁ, yuttamuttamanīsibhi;",
  "anya-e1001n2:530_0": "Ravissāvisaye kiṁ na, padīpassa pakāsanaṁ.",
  "anya-e1001n2:531_0": "170.",
  "anya-e1001n2:532_0": "Tasmā hi paṇḍito poso, sampassaṁ attamattano;",
  "anya-e1001n2:533_0": "Yoniso vicine dhammaṁ, evaṁ tattha visujjhati.",
  "anya-e1001n2:534_0": "171.",
  "anya-e1001n2:535_0": "Kiṁ tena jātujātena, mātuyobbannahārinā;",
  "anya-e1001n2:536_0": "Ārohati na yo saka-vaṁsaagge dhajo yathā.",
  "anya-e1001n2:537_0": "172.",
  "anya-e1001n2:538_0": "Sammā upaparikkhitvā, akkharesu padesu ca;",
  "anya-e1001n2:539_0": "Coraghāto siyā sisso, guru coraṭṭakārako.",
  "anya-e1001n2:540_0": "173.",
  "anya-e1001n2:541_0": "Adantadamanaṁ satthaṁ, khalānaṁ kurute madaṁ;",
  "anya-e1001n2:542_0": "Cakkhusaṅkhārakaṁ tejaṁ, ulūkānaṁmivandhakaṁ.",
  "anya-e1001n2:543_0": "174.",
  "anya-e1001n2:544_0": "Narattaṁ dullabhaṁ loke, vijjā tatra sudullabhā;",
  "anya-e1001n2:545_0": "Kavittaṁ dullabhaṁ tatra, satti tatra sudullabhā.",
  "anya-e1001n2:546_0": "175.",
  "anya-e1001n2:547_0": "Yebhuyyena hi sattānaṁ, vināse paccupaṭṭhite;",
  "anya-e1001n2:548_0": "Anayo nayarūpena, buddhimāgamma tiṭṭhati."
}