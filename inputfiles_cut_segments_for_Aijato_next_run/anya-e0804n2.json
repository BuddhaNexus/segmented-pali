{
  "anya-e0804n2:0_0": "17. Rudhādichakka",
  "anya-e0804n2:1_0": "Rudhādigaṇika",
  "anya-e0804n2:2_0": "Ito paraṁ pavakkhāmi, rudhādikagaṇādayo;",
  "anya-e0804n2:3_0": "Sāsanassopakārāya, gaṇe tu chabbidhe kathaṁ.",
  "anya-e0804n2:4_0": "Rudhi āvaraṇe.",
  "anya-e0804n2:4_1": "Rudhidhātu āvaraṇe vattati.",
  "anya-e0804n2:4_2": "Ettha āvaraṇaṁ nāma pidahanaṁ vā parirundhanaṁ vā palibuddhanaṁ vā harituṁ vā appadānaṁ, sabbametaṁ vaṭṭati.",
  "anya-e0804n2:4_3": "Rundhati, rundhiti, rundhīti, rundheti, avarundheti. Kammani –",
  "anya-e0804n2:4_4": "maggo purisena rundhiyati.",
  "anya-e0804n2:4_5": "Rodho, orodho, virodho, paṭivirodho, viruddho, paṭiviruddho, pariruddho.",
  "anya-e0804n2:4_6": "Rundhituṁ, parirundhituṁ.",
  "anya-e0804n2:4_7": "Rundhitvā.",
  "anya-e0804n2:4_8": "Parirundhitvā.",
  "anya-e0804n2:5_0": "Tatra rodhoti cārako.",
  "anya-e0804n2:5_1": "So hi rundhati pavesitānaṁ kurūrakammantānaṁ sattānaṁ gamanaṁ āvaratīti rodhoti vuccati.",
  "anya-e0804n2:5_2": "Orodhoti rājubbarī, sā pana yathākāmacāraṁ carituṁ appadānena orundhiyati avarundhiyatīti orodho.",
  "anya-e0804n2:5_3": "Virodhoti ananukūlatā.",
  "anya-e0804n2:5_4": "Paṭivirodhoti punappunaṁ ananukūlatā.",
  "anya-e0804n2:5_5": "Viruddhoti virodhaṁ āpanno.",
  "anya-e0804n2:5_6": "Paṭiviruddhoti paṭisattubhāvena virodhaṁ āpanno.",
  "anya-e0804n2:5_7": "Pariruddhoti gahaṇatthāya samparivārito.",
  "anya-e0804n2:5_8": "Vuttañhi “yathā arīhi pariruddho, vijjante gamane pathe”ti.",
  "anya-e0804n2:5_9": "Avaruddhoti pabbājito.",
  "anya-e0804n2:6_0": "Muca mocane. Migaṁ bandhanā muñcati. Muñcanaṁ, mocanaṁ. Dukkhappamocanaṁ, moco.",
  "anya-e0804n2:7_0": "Mocoti cettha aṭṭhikakadalīrukkho. Muñcituṁ. Muñcitvā. Kārite “moceti, mocetuṁ, mocetvā”tiādīni.",
  "anya-e0804n2:8_0": "Rica virecane. Riñcati. Riñcanaṁ, virecanaṁ, vireko, virecako. Riñcituṁ. Riñcitvā.",
  "anya-e0804n2:9_0": "Sica paggharaṇe.",
  "anya-e0804n2:9_1": "Udakena bhūmiṁ siñcati.",
  "anya-e0804n2:9_2": "Puttaṁ rajje abhisiñci. Abhiseko.",
  "anya-e0804n2:9_3": "Muddhābhisitto khattiyo.",
  "anya-e0804n2:9_4": "Siñca bhikkhu imaṁ nāvaṁ, sittā te lahumessati.",
  "anya-e0804n2:9_5": "Sittaṭṭhānaṁ. Siñcituṁ. Siñcitvā.",
  "anya-e0804n2:10_0": "Yuja yoge.",
  "anya-e0804n2:10_1": "Yuñjati, anuyuñjati.",
  "anya-e0804n2:10_2": "Kammani “yuñjiyatī”ti rūpāni.",
  "anya-e0804n2:10_3": "Keci “yuñjate”ti icchanti.",
  "anya-e0804n2:10_4": "Yuñjanaṁ, saṁyogo, anuyogo, bhāvanānuyutto, saññogo, saññojanaṁ, atthayojanā.",
  "anya-e0804n2:10_5": "Dīghaṁ santassa yojanaṁ.",
  "anya-e0804n2:10_6": "Yuñjituṁ, anuyuñjituṁ.",
  "anya-e0804n2:10_7": "Anuyuñjitvā. Yojeti.",
  "anya-e0804n2:10_8": "Tattha saṁyojananti bandhanaṁ kāmarāgādi.",
  "anya-e0804n2:10_9": "Yojananti –",
  "anya-e0804n2:11_0": "Vidatthi dvādasaṅgulyo, tadvayaṁ ratanaṁ mataṁ;",
  "anya-e0804n2:12_0": "Sattaratanikā yaṭṭhi, usabhaṁ vīsayaṭṭhikaṁ;",
  "anya-e0804n2:13_0": "Gāvutaṁ usabhāsīti, yojanaṁ catugāvutaṁ.",
  "anya-e0804n2:14_0": "Bhuja pālanabyavaharaṇesu.",
  "anya-e0804n2:14_1": "Pālanaṁ rakkhaṇaṁ.",
  "anya-e0804n2:14_2": "Byavaharaṇaṁ ajjhoharaṇaṁ.",
  "anya-e0804n2:14_3": "Bhuñjati, paribhuñjati, saṁbhuñjati.",
  "anya-e0804n2:14_4": "Dāsaparibhogena paribhuñji.",
  "anya-e0804n2:14_5": "Kārite “bhojeti bhojayatī”tiādīni rūpāni.",
  "anya-e0804n2:14_6": "Bhojanaṁ, sambhogo, mahibhujo, gāmabhojako, upabhogo, paribhogo.",
  "anya-e0804n2:14_7": "Bhutto odano bhavatā.",
  "anya-e0804n2:14_8": "Sace bhutto bhaveyyāhaṁ.",
  "anya-e0804n2:14_9": "Odanaṁ bhutto bhuttavā bhuttāvī.",
  "anya-e0804n2:14_10": "Tumantāditte “bhuñjituṁ, paribhuñjituṁ, bhojetuṁ, bhojayituṁ, bhuñjitvā, bhuñjitvāna, bhuñjiya, bhuñjiyāna, bhojetvā, bhojetvāna, bhojayitvā, bhojayitvāna” iccādīni parisaddādīhi visesitabbāni.",
  "anya-e0804n2:15_0": "Tatra bhuñjatīti bhattaṁ bhuñjati, bhojanīyaṁ bhuñjati.",
  "anya-e0804n2:15_1": "Tathā hi “khādanīyaṁ vā bhojanīyaṁ vā khādati vā bhuñjati vā”tiādi vuttaṁ.",
  "anya-e0804n2:15_2": "Apica kadāci khādanīyepi “bhuñjatī”ti vohāro dissati.",
  "anya-e0804n2:15_3": "“Phalāni khuddakappāni, bhuñja rāja varāvara”nti hi vuttaṁ.",
  "anya-e0804n2:15_4": "Paribhuñjatīti cīvaraṁ paribhuñjati, piṇḍapātaṁ paribhuñjati, gilānapaccayabhesajjaparikkhāraṁ paribhuñjati, paṭisevatīti vuttaṁ hoti.",
  "anya-e0804n2:15_5": "Teneva ca paṭisevatīti paribhuñjatīti attho saṁvaṇṇiyati.",
  "anya-e0804n2:15_6": "Apica “kāme bhuñjatī”ti ca “pañcakāmaguṇe paribhuñjatī”ti ca dassanato pana bhuñjanaparibhuñjanasaddā paṭisevanatthena katthaci samānatthāpi hontīti avagantabbā.",
  "anya-e0804n2:15_7": "Saṁbhuñjatīti sambhogaṁ karoti, ekato vāsaṁ karotīti attho.",
  "anya-e0804n2:15_8": "Ettha siyā “nanu ca bho atra bhujadhātu pālanabyavaharaṇesu vutto, so kathaṁ ettakesupi atthesu vattatī”ti?",
  "anya-e0804n2:15_9": "Vattateva, anekatthā hi dhātavo, te upasaggasahāye labhitvāpi anekatthatarāva honti.",
  "anya-e0804n2:15_10": "Ito paṭṭhāya tumantādīni rūpāni na vakkhāma.",
  "anya-e0804n2:15_11": "Yattha pana viseso dissati, tattha vakkhāma.",
  "anya-e0804n2:16_0": "Kati chedane. Kantati, vikantati. Sallakatto.",
  "anya-e0804n2:17_0": "Bhidi vidāraṇe. Bhindati.",
  "anya-e0804n2:17_1": "Anāgatatthe vattabbe “bhejjissati, bhindissatī”ti dvidhā bhavanti rūpāni.",
  "anya-e0804n2:17_2": "Pāpake akusale dhamme bhindatīti bhikkhu. Tenāha –",
  "anya-e0804n2:18_0": "“Na tena bhikkhu so hoti, yāvatā bhikkhate pare;",
  "anya-e0804n2:19_0": "Visaṁ dhammaṁ samādāya, bhikkhu hoti na tāvatā.",
  "anya-e0804n2:20_0": "Yodha puññañca pāpañca, bāhitvā brahmacariyaṁ;",
  "anya-e0804n2:21_0": "Saṅkhāya loke carati, save ‘bhikkhū’ti vuccatī”ti.",
  "anya-e0804n2:22_0": "Idañca khīṇāsavaṁ sandhāya vuttaṁ, sekkhaputhujjanasamaṇāpi yathāsambhavaṁ “bhikkhū”ti vattabbataṁ pāpuṇantiyeva.",
  "anya-e0804n2:22_1": "Saṅghaṁ bhindatīti saṅghabhedako.",
  "anya-e0804n2:22_2": "Devadattena saṅgho bhinno,.",
  "anya-e0804n2:22_3": "Bhindiyatīti bhinnoti hi nibbacanaṁ.",
  "anya-e0804n2:22_4": "Na te kaṭṭhāni bhinnāni.",
  "anya-e0804n2:22_5": "Bhindatīti bhettā.",
  "anya-e0804n2:23_0": "Chidi dvedhākaraṇe.",
  "anya-e0804n2:23_1": "Chindatīti chedako, evaṁ chettā.",
  "anya-e0804n2:23_2": "Kese chettuṁ vaṭṭati.",
  "anya-e0804n2:23_3": "Chindiyatīti chinno.",
  "anya-e0804n2:23_4": "Chinnopi rukkho punadeva rūhati.",
  "anya-e0804n2:23_5": "Idaṁ pana bhidichididvayaṁ divādigaṇaṁ patvā “bhijjati chijjatī”ti suddhakattuvācakaṁ rūpadvayaṁ janeti, tasmā “bhijjatīti bhinno”tiādinā suddhakattuvasenapi nibbacanaṁ kātabbaṁ.",
  "anya-e0804n2:24_0": "Tadi hiṁsānādaresu. Tandati. Tandī, taddu. Taddati kacchu.",
  "anya-e0804n2:25_0": "Udi pasavakiledanesu. Pasavanaṁ sandanaṁ. Kiledanaṁ tindatā. Undati. Undūro, samuddo.",
  "anya-e0804n2:26_0": "Vida lābhe. Vindati. Govindo, vitti. Ettha vittīti anubhavanaṁ, vedanā vā.",
  "anya-e0804n2:27_0": "Vida tuṭṭhiyaṁ.",
  "anya-e0804n2:27_1": "Vindati, nibbindati.",
  "anya-e0804n2:27_2": "Nibbindanaṁ.",
  "anya-e0804n2:27_3": "Virajjati.",
  "anya-e0804n2:27_4": "Nibbindo kāmaratiyā.",
  "anya-e0804n2:27_5": "Vitti, vittaṁ, vedo.",
  "anya-e0804n2:27_6": "Labhati atthavedaṁ dhammavedaṁ.",
  "anya-e0804n2:28_0": "Ettha vittīti somanassaṁ.",
  "anya-e0804n2:28_1": "“Vitti hi maṁ vindati suta disvā”ti hi vuttaṁ.",
  "anya-e0804n2:28_2": "Vittanti vittijananattā vittasaṅkhātaṁ dhanaṁ.",
  "anya-e0804n2:28_3": "Vedoti ganthopi ñāṇampi somanassampi vuccati.",
  "anya-e0804n2:28_4": "“Tiṇṇaṁ vedānaṁ pāragū”tiādīsu hi gantho “vedo”ti vuccati.",
  "anya-e0804n2:28_5": "“Brāhmaṇaṁ vedagumabhijaññā akiñcanaṁ kāmabhave asatta”ntiādīsu ñāṇaṁ.",
  "anya-e0804n2:28_6": "“Ye vedajātā vicaranti loke”tiādīsu somanassaṁ.",
  "anya-e0804n2:29_0": "Vedaganthe ca ñāṇe ca, somanasse ca vattati;",
  "anya-e0804n2:30_0": "Vedasaddo imaṁ nānā-dhātuto samudīraye.",
  "anya-e0804n2:31_0": "Lipa limpane. Limpati, limpako. Avalepo. Avalepoti ahaṅkāro.",
  "anya-e0804n2:32_0": "Lupa acchedane. Lumpati. Vilumpako, vilutto vilopo.",
  "anya-e0804n2:33_0": "Vilumpateva puriso, yāvassa upakappati;",
  "anya-e0804n2:34_0": "Yadā caññe vilumpanti, so vilutto vilumpatīti.",
  "anya-e0804n2:35_0": "Pisa cuṇṇane. Piṁsati. Pisako.",
  "anya-e0804n2:35_1": "Pisuṇā vācā.",
  "anya-e0804n2:35_2": "Āgamaṭṭhakathāyaṁ pana “attano piyabhāvaṁ parassa ca suññabhāvaṁ yāya vācāya bhāsati, sā pisuṇā vācā”ti vuttaṁ, taṁ niruttilakkhaṇena vuttanti daṭṭhabbaṁ.",
  "anya-e0804n2:36_0": "Hisi vihiṁsāyaṁ. Hiṁsati, vihiṁsati. Hiṁsako.",
  "anya-e0804n2:37_0": "Ahiṁsakoti me nāmaṁ, hiṁsakassa pure sato;",
  "anya-e0804n2:38_0": "Ajjāhaṁ saccanāmomhi, na naṁ hiṁsāmi kiñcanaṁ.",
  "anya-e0804n2:39_0": "Hiṁsitabbaṁ kiṁsatīti sīho.",
  "anya-e0804n2:39_1": "Ādiantakkharavipallāsavasena saddasiddhi, yathā “kantanaṭṭhena takka”nti.",
  "anya-e0804n2:39_2": "Vihesako, vihesanaṁ.",
  "anya-e0804n2:40_0": "Sumbhapahāre. Yo no gāvova sumbhati. Parisumbhati. Sumbhoti. Atrime pāḷito payogā –",
  "anya-e0804n2:41_0": "“Saṁsumbhamānā attānaṁ, kālamāgamayāmase”ti ca,",
  "anya-e0804n2:42_0": "“Kesaggahaṇamukkhepā, bhūmyā ca parisumbhanā;",
  "anya-e0804n2:43_0": "Datvā ca no pakkamati, bahudukkhaṁ anappaka”nti ca,",
  "anya-e0804n2:44_0": "“Bhūmiṁ sumbhāmi vegasā”ti ca.",
  "anya-e0804n2:45_0": "Aññattha pana aññāpi vuttā.",
  "anya-e0804n2:45_1": "Tā idha anupapattito na vuttā.",
  "anya-e0804n2:45_2": "Kecettha maññeyyuṁ, yathā bhūvādigaṇe “saki saṅkāyaṁ khaji gativekalle”tiādīnaṁ dhātūnaṁ paṭiladdhavaggantabhāvassa niggahītāgamassa vasena “saṅkati khañjatī”ti rūpāni bhavanti, tathā imasmiṁ rudhādigaṇe “muca mocane kati chedane”tiādīnaṁ dhātūnaṁ paṭiladdhavaggantabhāvassa niggahītāgamassa vasena “muñcati kantatī”tiādīni rūpāni bhavanti.",
  "anya-e0804n2:45_3": "Evaṁ sante ko imesaṁ tesañca visesoti?",
  "anya-e0804n2:45_4": "Ettha vuccate –",
  "anya-e0804n2:45_5": "ye bhūvādigaṇasmiṁ anekassarā asaṁyogantā ikārantavasena niddiṭṭhā, te ākhyātattañca nāmikattañca patvā suddhakattuhetukattuvisayesu ekantato niggahītāgamena nipphannarūpā bhavanti, na katthacipi tesaṁ vinā niggahītāgamena rūpappavatti dissati.",
  "anya-e0804n2:45_6": "Taṁ yathā?",
  "anya-e0804n2:45_7": "Saṅkati, saṅkā, khañjati, khañjo iccādi.",
  "anya-e0804n2:45_8": "Ayaṁ anekassarānaṁ ikārantavasena niddiṭṭhānaṁ bhūvādigaṇikānaṁ viseso.",
  "anya-e0804n2:46_0": "Ye ca rudhādigaṇasmiṁ anekassarā asaṁyogantvā akārantavasena vā ukārantavasena vā niddiṭṭhā, te ākhyātattaṁ patvā suddhakattuvisayeyeva ekantato niggahītāgamena nipphannarūpā bhavanti, na hetukattuvisaye.",
  "anya-e0804n2:46_1": "Nāmikattaṁ pana sahaniggahītāgamena vinā ca niggahītāgamena nipphannarūpā bhavanti.",
  "anya-e0804n2:46_2": "Yattha vinā niggahītāgamena nipphannarūpā, tattha sasaṁyogarūpāyeva bhavanti.",
  "anya-e0804n2:46_3": "Taṁ yathā?",
  "anya-e0804n2:46_4": "Muñcati, muñcāpeti, moceti, mocāpeti.",
  "anya-e0804n2:46_5": "Chindāpeti.",
  "anya-e0804n2:46_6": "Chedeti, chedāpeti.",
  "anya-e0804n2:46_7": "Chindanaṁ, chedo.",
  "anya-e0804n2:46_8": "Muñcanaṁ, mocanaṁ.",
  "anya-e0804n2:46_9": "Kantati, kantanaṁ, sallakatto.",
  "anya-e0804n2:46_10": "Piṭṭhimaṁsāni attano, sāmaṁ ukkacca khādasi iccādīni.",
  "anya-e0804n2:46_11": "Tattha ukkaccāti ukkantitvā, chinditvāti attho.",
  "anya-e0804n2:47_0": "Nanu ca bho evaṁ sante ākhyātanāmikabhāvaṁ patvā suddhakattuhetukattuvisayesu ekantato paṭiladdhaniggahītāgamehi saki khaji ādīhiyeva rudhādigaṇikehi bhavitabbaṁ, na pana mucachidiādīhīti?",
  "anya-e0804n2:47_1": "Tanna, mucachidiādīhiyeva rudhādigaṇikehi bhavitabbaṁ rucadhātuyā samānagatikattā, tathā hi yathā “rundhissa, rundhayati, rundhāpeti, rundhanaṁ, rodho, virodho”tiādīsu niggahītāgamāniggahītāgamavasena dvippakārāni rūpāni dissanti, tathā mucachidiādīnampīti.",
  "anya-e0804n2:48_0": "Nanu kaccāyane niggahītāgamassa niccavidhānatthaṁ “rudhādito niggahītapubbañcā”ti lakkhaṇaṁ vuttanti?",
  "anya-e0804n2:48_1": "Saccaṁ, taṁ pana kriyāpadattaṁ sandhāya vuttaṁ.",
  "anya-e0804n2:48_2": "Yadi ca nāmikapadattampi sandhāya vuttaṁ bhaveyya, “virodho”tiādīnaṁ dassanato vāsaddaṁ pakkhipitvā vattabbaṁ siyā, na ca vāsaddaṁ pakkhipitvā vuttaṁ, tena ñāyati kriyāpadattaṁyeva sandhāya vuttanti.",
  "anya-e0804n2:49_0": "Nanu ca bho evaṁ sante sakikhajiādīnaṁ niccaṁ saniggahītāgamakriyāpadattaṁyeva sandhāya “rudhādito niggahītapubbañcā”ti idaṁ vuttanti sakkā mantunti?",
  "anya-e0804n2:49_1": "Na sakkā, sakikhajiādīnaṁ rudhadhātuyā asamānagatikattā nāmikatte dvippakārassa asambhavato.",
  "anya-e0804n2:49_2": "Tathā hi yesaṁ yā nāmikatte niggahītāgamāniggahītāgamavasena dvippakāravantatā, sā eva tesaṁ rudhādigaṇabhāvassa lakkhaṇaṁ.",
  "anya-e0804n2:49_3": "Tañca sakikhajiādīnaṁ natthi.",
  "anya-e0804n2:49_4": "“Saṅkā khañjo”tiādinā hi nāmatte ekoyeva pakāro dissati saniggahītāgamo, “kamu padavikkhepe”iccādīnaṁ pana “kamo, kamanaṁ, caṅkamo, caṅkamana”ntiādinā nāmikatte dvippakāravantatāsambhavepi niggahītāgamassa abbhāsavisaye pavattattā sā dvippakāravantatā rudhādigaṇabhāvassa lakkhaṇaṁ na hoti, tasmā abbhāsavisaye pavattaṁ niggahītāgamaṁ vajjetvā yā dvippakāravantatā, sāyeva rudhādigaṇikabhāvassa lakkhaṇanti sanniṭṭhānaṁ kātabbaṁ.",
  "anya-e0804n2:49_5": "Ayaṁ nayo atīva sukhumo sammā manasi kātabbo.",
  "anya-e0804n2:50_0": "Rudhādī ettakā diṭṭhā, dhātavo me yathābalaṁ;",
  "anya-e0804n2:51_0": "Suttesvaññepi pekkhitvā, gaṇhavho atthayuttitoti.",
  "anya-e0804n2:52_0": "Dudhādigaṇoyaṁ.",
  "anya-e0804n2:53_0": "Divādigaṇika",
  "anya-e0804n2:54_0": "Divu kīḷāvijigisābyavahārajutithutikantigatisattīsu.",
  "anya-e0804n2:54_1": "Ettha ca kīḷāti laḷanā, vihāro vā.",
  "anya-e0804n2:54_2": "Laḷanāti ca laḷitānubhavanavasena ramaṇaṁ.",
  "anya-e0804n2:54_3": "Vihāro iriyāpathaparivattanādinā vattanaṁ.",
  "anya-e0804n2:54_4": "Vijigisāti vijayicchā.",
  "anya-e0804n2:54_5": "Byavahāroti vohāro.",
  "anya-e0804n2:54_6": "Jutīti sobhā.",
  "anya-e0804n2:54_7": "Thutīti thomanā.",
  "anya-e0804n2:54_8": "Kantīti kamanīyatā.",
  "anya-e0804n2:54_9": "Gatīti gamanaṁ.",
  "anya-e0804n2:54_10": "Sattīti sāmatthiyaṁ.",
  "anya-e0804n2:54_11": "Imesu atthesu divudhātu vattati. Dibbati. Devo. Devī. Devatā.",
  "anya-e0804n2:55_0": "Ettha devoti tividhā devā sammutidevā upapattidevā visuddhidevāti.",
  "anya-e0804n2:55_1": "Tesu mahāsammatakālato paṭṭhāya lokena “devā”ti sammatattā rājarājakumārādayo sammutidevā nāma.",
  "anya-e0804n2:55_2": "Devaloke upapannā upapattidevā nāma.",
  "anya-e0804n2:55_3": "Khīṇāsavā visuddhidevā nāma.",
  "anya-e0804n2:55_4": "Vuttampi cetaṁ “sammutidevā nāma rājāno deviyo kumārā.",
  "anya-e0804n2:55_5": "Upapattidevā nāma bhummadeve upādāya taduttaridevā.",
  "anya-e0804n2:55_6": "Visuddhidevā nāma buddhapaccekabuddhakhīṇāsavā”ti.",
  "anya-e0804n2:56_0": "Idaṁ panettha nibbacanaṁ –",
  "anya-e0804n2:56_1": "dibbanti kāmaguṇajhānābhiññācittissariyādīhi kīḷanti, tesu vā viharantīti devā.",
  "anya-e0804n2:56_2": "Dibbanti yathābhilāsitaṁ visayaṁ appaṭighātena gacchantīti devā.",
  "anya-e0804n2:56_3": "Dibbanti yathicchitanipphādane sakkontīti devā.",
  "anya-e0804n2:56_4": "Atha vā taṁtaṁbyasananittharaṇatthikehi saraṇaṁ parāyaṇanti devanīyā abhitthavanīyāti devā.",
  "anya-e0804n2:56_5": "Sobhāvisesayogena kamanīyāti vā devā.",
  "anya-e0804n2:57_0": "Ettha ca thutikanti atthā kammasādhanavasena daṭṭhabbā, kīḷādayo cha atthā kattusādhanavasena.",
  "anya-e0804n2:57_1": "Keci pana “divu kīḷāvijigisābyavahārajutithutigatīsū”ti paṭhanti.",
  "anya-e0804n2:57_2": "Keci “gatī”ti padaṁ vihāya “jutithutīsū”ti paṭhanti.",
  "anya-e0804n2:57_3": "Keci “thutī”ti padaṁ vihāya “jutigatīsū”ti paṭhanti, keci pana divudhātuṁ “sattithutika”ntiatthepi icchanti.",
  "anya-e0804n2:57_4": "Tenāha abhidhammassa anuṭīkākāro “devasaddo yathā kīḷāvijigisāvohārajutigatiattho, evaṁ sattiabhitthavakamanatthopi hoti dhātusaddānaṁ anekatthabhāvato”tiādi.",
  "anya-e0804n2:58_0": "Idaṁ pana yathāvuttesu sammutidevādīsu paccekaṁ nibbacanaṁ –",
  "anya-e0804n2:58_1": "dibbanti kīḷanti attano visaye issariyaṁ karontīti devā, rājāno.",
  "anya-e0804n2:58_2": "Dibbanti kīḷanti pañcahi kāmaguṇehi, paṭipakkhe vā vijetuṁ icchanti, voharanti ca lokassa yuttāyuttaṁ, jotanti paramāya sarīrajutiyā, thomiyanti tabbhāvatthikehi, kāmiyanti daṭṭhuṁ sotuñca sobhāvisesayogena, gacchanti ca yathicchitaṭṭhānaṁ appaṭihatagamanena, sakkonti ca ānubhāvasampattiyā taṁtaṁkiccaṁ nipphādetunti devā, cātumahārājikādayo.",
  "anya-e0804n2:58_3": "Kīḷanti paramāya jhānakīḷāya, vijetuṁ icchanti paṭipakkhaṁ, paramasukhumañāṇavisesavisayaṁ atthañca voharanti, jotanti sabbakilesadosakalusābhāvā paramavisuddhāya ñāṇajutiyā, thomiyanti ca viññātasabhāvehi paramanimmalaguṇavisesayogato, kāmiyanti ca anuttarapuññakkhettatāya daṭṭhuṁ sotuṁ pūjituñca, gacchanti ca amatamahānibbānaṁ apaccāgamanīyāya gatiyā, sakkonti ca cittācāraṁ ñatvā te te satte hite niyojetuṁ amatamahānibbānasukhe ca patiṭṭhāpetunti devā, visuddhidevā.",
  "anya-e0804n2:59_0": "Devasadda “viddhe vigatavalāhake deve”tiādīsu ajaṭākāse āgato.",
  "anya-e0804n2:59_1": "“Devo ca thokaṁ thokaṁ phusāyatī”tiādīsu meghe.",
  "anya-e0804n2:59_2": "“Ayañhi deva kumāro”tiādīsu khattiye.",
  "anya-e0804n2:59_3": "“Ahaṁ deva sakalajambudīpe aññassa rañño santike kiñci bhayaṁ na passāmī”tiādīsu issarapuggale.",
  "anya-e0804n2:59_4": "“Pañcahi kāmaguṇehi samappito samaṅgībhūto paricāreti devo maññe”tiādīsu upapattideve.",
  "anya-e0804n2:59_5": "“Devātidevaṁ naradammasārathi”ntiādīsu visuddhideve āgato.",
  "anya-e0804n2:60_0": "Devīti rājabhariyāpi devadhītāpi “devī”ti vuccati.",
  "anya-e0804n2:60_1": "Devassa bhariyāti hi devī, sāpi atthato “dibbatīti devī”ti vattabbā, yathā “bhikkhatīti bhikkhunī”ti.",
  "anya-e0804n2:60_2": "Tathā hi vuttaṁ vimānavatthuaṭṭhakathāyaṁ “dibbati attano puññiddhiyā kīḷatīti devī”ti.",
  "anya-e0804n2:61_0": "Devatāti devaputtopi brahmāpi devadhītāpi.",
  "anya-e0804n2:61_1": "“Atha kho aññatarā devatā abhikkantāya ruttiyā abhikkantavaṇṇā”tiādīsu hi devaputto “devatā”ti vutto “devoyeva devatā”ti katvā, tathā “tā devatā sattasatā uḷārā, brahmā vimānā abhinikkhamitvā”tiādīsu brahmāno.",
  "anya-e0804n2:62_0": "“Abhikkantena vaṇṇena, yā tvaṁ tiṭṭhasi devate;",
  "anya-e0804n2:63_0": "Obhāsentī disā sabbā, osadhī viya tārakā”ti-",
  "anya-e0804n2:64_0": "Ādīsu devadhītā.",
  "anya-e0804n2:65_0": "Imāni upapattidevānaṁ nāmāni –",
  "anya-e0804n2:66_0": "Devo suro ca vibudho, nijjaro amaro maru;",
  "anya-e0804n2:67_0": "Sudhāsī tidaso sagga-vāsī animisopi ca;",
  "anya-e0804n2:68_0": "Divoko’matapāyī ca, saggaṭṭho devatāni ca.",
  "anya-e0804n2:69_0": "Khi khaye. Khiyati. Khayo. Khiyanaṁ. Rāgakkhayo.",
  "anya-e0804n2:70_0": "Khi nivāse kodhahiṁsāsu ca. Khiyati. Na gacchasi yamakkhayaṁ. Nāgadānena khiyanti.",
  "anya-e0804n2:71_0": "Tattha khiyatīti nivasati. Yamakkhayanti yamanivesanaṁ. Khiyantīti kujjhanti hiṁsanti vā.",
  "anya-e0804n2:72_0": "Ghā gandhopādāne. Ghāyatīti ghānaṁ. Ghānena gandhaṁ ghāyituṁ ghāyitvā.",
  "anya-e0804n2:73_0": "Ruca rocane.",
  "anya-e0804n2:73_1": "Rocanaṁ ruci.",
  "anya-e0804n2:73_2": "Bhattaṁ me ruccati.",
  "anya-e0804n2:73_3": "Bhattampitassa na ruccati.",
  "anya-e0804n2:73_4": "Pabbajjā mama ruccati.",
  "anya-e0804n2:73_5": "Ruccituṁ, ruccitvā.",
  "anya-e0804n2:73_6": "Keci pana imasmiṁ divādigaṇe “ruca dittimhī”ti paṭhanti.",
  "anya-e0804n2:73_7": "Taṁ na yuttaṁ katthacipi dittisaṅkhātasobhanatthavācakassa rucadhātuno “ruccatī”ti rūpābhāvato.",
  "anya-e0804n2:73_8": "Tasmā evaṁ sallakkhetabbaṁ, dittirucīnaṁ vācako rucadhātu bhuvādigaṇiko.",
  "anya-e0804n2:73_9": "Tassa hi “rocati, virocati.",
  "anya-e0804n2:73_10": "Ekattamuparocita”nti rūpāniyeva bhavanti, na “ruccatī”ti rūpaṁ.",
  "anya-e0804n2:73_11": "Ruciyāyeva vācako pana divādigaṇikopi hoti curādigaṇikopi.",
  "anya-e0804n2:73_12": "Tassa hi divādigaṇikakāle “gamanaṁ mayhaṁ ruccatī”ti rūpaṁ.",
  "anya-e0804n2:73_13": "Curādigaṇikakāle “kiṁ nu jātiṁ na rocesī”ti rūpaṁ.",
  "anya-e0804n2:73_14": "Āpubbo ce ācikkhane vattati, “āroceti, ārocayatī”ti rūpāni dissanti.",
  "anya-e0804n2:74_0": "Muca mokkhe. Dukkhato muccati. Saddhāya adhimuccati. Mutti, vimutti, adhimutti, muccamāno.",
  "anya-e0804n2:75_0": "Uca samavāye. Uccati. Oko, ūkā, ukkā.",
  "anya-e0804n2:76_0": "Okoti udakampi āvāsopi.",
  "anya-e0804n2:76_1": "“Okapuṇṇehi cīvarehī”ti ca, “vārijova thale khitto, okamokatamubbhato”ti cettha payogo.",
  "anya-e0804n2:76_2": "Ūkāti sīse nibbattakimiviseso.",
  "anya-e0804n2:77_0": "Ukkāti dīpikādayo vuccanti.",
  "anya-e0804n2:77_1": "“Ukkāsu dhāriyamānāsū”ti hi āgataṭṭhāne dīpikā “ukkā”ti vuccati.",
  "anya-e0804n2:77_2": "“Ukkaṁ bandheyya, ukkaṁ bandhitvā, ukkāmukhaṁ ālimpeyyā”ti āgataṭṭhāne aṅgārakapallaṁ.",
  "anya-e0804n2:77_3": "“Kammārānaṁ yathā ukkā, anto jhāyati no bahī”ti āgataṭṭhāne kammāruddhanaṁ.",
  "anya-e0804n2:77_4": "“Evaṁ vipāko ukkāpāto bhavissatī”ti āgataṭṭhāne vātavego “ukkā”ti vuccati.",
  "anya-e0804n2:77_5": "“Saṇḍāsena jātarūpaṁ gahetvā ukkāmukhe pakkhipeyyā”ti āgataṭṭhāne suvaṇṇakārānaṁ mūsā “ukkā”ti veditabbā. Iccevaṁ –",
  "anya-e0804n2:78_0": "Dīpikāvātavegesu, kammārānañca uddhane;",
  "anya-e0804n2:79_0": "Mūsāyampi ca aṅgāra-kapalle cāti pañcasu;",
  "anya-e0804n2:80_0": "Visayesu panetesu, ukkāsaddo pavattati;",
  "anya-e0804n2:81_0": "Che chedane. Chiyati, chiyanti. Avacchitaṁ, avacchātaṁ. Chetvāna moḷiṁ varagandhavāsitaṁ.",
  "anya-e0804n2:82_0": "Saja saṅge. Saṅgo laganaṁ. Sajjati. Sajjanaṁ, sajjito, satto.",
  "anya-e0804n2:83_0": "Yuja samādhimhi.",
  "anya-e0804n2:83_1": "Samādhānaṁ samādhi, kāyakammādīnaṁ sammāpayogavasena avippakiṇṇatāti attho. Yujjati.",
  "anya-e0804n2:83_2": "Yogo, yogī.",
  "anya-e0804n2:84_0": "Ettha yogoti vīriyaṁ. Tañhi –",
  "anya-e0804n2:85_0": "“Vāyametheva puriso, na nibbindeyya paṇḍito;",
  "anya-e0804n2:86_0": "Passāmi vo’ha’mattānaṁ, yathā icchiṁ tathā ahu”nti",
  "anya-e0804n2:87_0": "Vacanato avassaṁ kātuṁ yujjati upapajjatīti yogoti vuccati.",
  "anya-e0804n2:88_0": "Ranja rāge. Rajjati.",
  "anya-e0804n2:88_1": "Virajjati.",
  "anya-e0804n2:88_2": "Rajjamāno, rajjaṁ, rajjanto, rāgo, virāgo, rajjanaṁ, virajjanaṁ, rajanīyaṁ.",
  "anya-e0804n2:88_3": "Upasaggavasena añño attho bhavati.",
  "anya-e0804n2:88_4": "Samhā raṭṭhā nirajjati, attano raṭṭhā niggacchatīti attho.",
  "anya-e0804n2:89_0": "Tattha virāgoti virajjanti ettha saṁkilesadhammāti virāgo, nibbānaṁ maggo ca.",
  "anya-e0804n2:90_0": "Vijī bhayacalanesu. Vijjati, saṁvijjati. Saṁvego, saṁvejanīyaṁ. Ubbijjati. Ubbego, ubbiggahadayo.",
  "anya-e0804n2:91_0": "Lujavināse. Lujjatīti loko. Lopo, lutti, lujjanaṁ, lutto.",
  "anya-e0804n2:92_0": "Ṭhā gatinivattiyaṁ. Ṭhāyati.",
  "anya-e0804n2:92_1": "Ṭhāyī, ṭhiti, ṭhānaṁ, ṭhito, tatraṭṭho, tiṭṭhaṁ, kappaṭṭhāyī, āsabhaṭṭhānaṭṭhāyī.",
  "anya-e0804n2:93_0": "“Sukhaṁ sayāmi ṭhāyāmi, sukhaṁ kappemi jīvitaṁ;",
  "anya-e0804n2:94_0": "Ahatthapāso mārassa, aho satthānukampako”ti",
  "anya-e0804n2:95_0": "Pāḷi nidassanaṁ. Lāpaṁ gocaraṭṭhāyinanti ca. Tattha ṭhāyāmīti tiṭṭhāmi.",
  "anya-e0804n2:96_0": "Ḍigatiyaṁ. Ḍiyati. Ḍemāno. Ḍino vā.",
  "anya-e0804n2:96_1": "“Ucce sakuṇa ḍemāna, pattayāna vihaṅgama.",
  "anya-e0804n2:96_2": "Vajjesi kho tvaṁ vāmūru”nti nidassanaṁ.",
  "anya-e0804n2:97_0": "Ettha ḍiyatīti ḍemānoti nibbacanaṁ gahetabbaṁ.",
  "anya-e0804n2:98_0": "Tā pālane. Tāyati.",
  "anya-e0804n2:98_1": "Aghassa tātā.",
  "anya-e0804n2:98_2": "So nūna kapaṇo tāto, ciraṁ rujjati assame.",
  "anya-e0804n2:98_3": "Tāṇaṁ, parittaṁ, gottaṁ.",
  "anya-e0804n2:98_4": "Tvaṁ khosi upāsaka katakalyāṇo katabhīruttāṇo.",
  "anya-e0804n2:99_0": "Tatra parittanti mahātejavantatāya samantato sattānaṁ bhayaṁ upaddavaṁ upasaggañca tāyati rakkhatīti parittaṁ, gaṁ tāyatīti gottaṁ.",
  "anya-e0804n2:100_0": "Nata gattavināme. Gattavināmo gattavikkhepo. Naccati. Naccaṁ. Nigaṇṭho nāṭaputto.",
  "anya-e0804n2:101_0": "Dā sodhane. Dāyati. Dānaṁ. Anuyogadāpanatthaṁ. Anuyogaṁ datvā. Dānaṁ datvā.",
  "anya-e0804n2:102_0": "Dāsupane. Dāyati. Niddāyati. Niddāyanaṁ, niddāyamāno, niddāyanto.",
  "anya-e0804n2:103_0": "Dādāne.",
  "anya-e0804n2:103_1": "Puriso dānaṁ dāyati.",
  "anya-e0804n2:103_2": "Āpubbo gahaṇe.",
  "anya-e0804n2:103_3": "Adinnaṁ ādiyati.",
  "anya-e0804n2:103_4": "Sīlaṁ samādiyati. Kamme –",
  "anya-e0804n2:103_5": "purisena dānaṁ dīyati, adinnaṁ ādiyati. Kārite –",
  "anya-e0804n2:103_6": "ādapeti, samādapeti, ādapayati, samādapayati, ye dhammamevādapayanti santo.",
  "anya-e0804n2:104_0": "Dā avakhaṇḍane. Diyati, diyanti. Parittaṁ.",
  "anya-e0804n2:105_0": "Ettha ca parittanti samantato khaṇḍitattā parittaṁ.",
  "anya-e0804n2:105_1": "Appamattakañhi gomayapiṇḍaṁ parittanti vuccati.",
  "anya-e0804n2:105_2": "Tasmā parittanti appakassa nāmaṁ kāmāvacarassa ca dhammassa appesakkhattā.",
  "anya-e0804n2:106_0": "Dā suddhiyaṁ. Dāyati. Vodāyati. Vodānaṁ.",
  "anya-e0804n2:106_1": "Akammakoyaṁ dhātu.",
  "anya-e0804n2:106_2": "Tathā hi “vodāyati sujjhati etenāti vodānaṁ, samathavipassanā”ti nettisaṁvaṇṇanāyaṁ vuttaṁ.",
  "anya-e0804n2:107_0": "Dī khaye. Dīyate. Dīno, ādīnavo.",
  "anya-e0804n2:108_0": "Tatra dīnoti parikkhīṇañātidhanādibhāvena dukkhito.",
  "anya-e0804n2:108_1": "Ādīnavotiādīnaṁ dukkhaṁ vāti adhigacchati etenātiādīnavo, doso.",
  "anya-e0804n2:109_0": "Du paritāpe. Duyate. Duno, dūto.",
  "anya-e0804n2:110_0": "Bhidi bhijjane. Bhijjanadhammaṁ bhijjati. Bhijjatīti bhinno. Bhijjanaṁ bhedo.",
  "anya-e0804n2:111_0": "Chidi chijjane. Suttaṁ chijjati. Chijjatīti chinno. Evaṁ chiddaṁ. Chijjanaṁ chedo.",
  "anya-e0804n2:112_0": "Khididīniye.",
  "anya-e0804n2:112_1": "Dīnabhāvo dīniyaṁ, yathā dakkhiyaṁ.",
  "anya-e0804n2:112_2": "Khijjati, khinno, akhinnamati, khedo, khedaṅgato lokahitāya nātho.",
  "anya-e0804n2:113_0": "Ettha khedaṅgatoti kāyikadukkhasaṅkhātaṁ parissamaṁ patto, dukkhamanubhavīti attho.",
  "anya-e0804n2:114_0": "Pada gatiyaṁ. Pajjati.",
  "anya-e0804n2:114_1": "Maggaṁ paṭipajjati.",
  "anya-e0804n2:114_2": "Paṭipattiṁ paṭipajjati.",
  "anya-e0804n2:114_3": "Addhānamaggappaṭipanno hoti, phalasamāpattiṁ samāpajjati.",
  "anya-e0804n2:114_4": "Āpattiṁ āpajjati.",
  "anya-e0804n2:114_5": "Akammakampi bhavati, tesaṁ adhammo āpajjati, pajjo, byagghapajjo, sampadāyo.",
  "anya-e0804n2:115_0": "Ettha ca pajjoti maggo.",
  "anya-e0804n2:115_1": "Byagghapajje saddulapathe jātoti byagghapajjo, evaṁnāmako kulaputto.",
  "anya-e0804n2:115_2": "Sampadiyati ñāpiyati dhammo etenāti sampadāyo, akkhātā.",
  "anya-e0804n2:116_0": "Vida sattāyaṁ. Sattā vijjamānākāro. Vijjati, saṁvijjati. Jātavedo, vijjā, avijjā, vidito.",
  "anya-e0804n2:117_0": "Tattha jātavedoti aggi.",
  "anya-e0804n2:117_1": "So hi jātova vedayati dhūmajāluṭṭhānena paññāyati, tasmā jātavedoti vuccati.",
  "anya-e0804n2:117_2": "Vijjāti dhammānaṁ sabhāvaṁ viditaṁ karotīti vijjā, ñāṇaṁ.",
  "anya-e0804n2:117_3": "Avijjāti khandhānaṁ rāsaṭṭhaṁ, āyatanānaṁ āyatanaṭṭhaṁ, dhātūnaṁ suññaṭṭhaṁ, saccānaṁ tathaṭṭhaṁ, indriyānaṁ adhipatiyaṭṭhaṁ aviditaṁ karotīti avijjā.",
  "anya-e0804n2:117_4": "Dukkhādīnaṁ pīḷanādivasena vuttaṁ catubbidhaṁ atthaṁ aviditaṁ karotīti avijjā, moho.",
  "anya-e0804n2:118_0": "Mada ummāde.",
  "anya-e0804n2:118_1": "Ummādo nāma muyha naṁ vā sativippavāso vā cittavikkhepo vā.",
  "anya-e0804n2:118_2": "Majjati, pamajjati.",
  "anya-e0804n2:118_3": "Matto, surāmadamatto.",
  "anya-e0804n2:118_4": "Matto ahaṁ mahārāja.",
  "anya-e0804n2:118_5": "Puttamaṁsāni khādayiṁ.",
  "anya-e0804n2:118_6": "Mattahatthī, pamatto, ummatto.",
  "anya-e0804n2:119_0": "Appamādo amataṁ padaṁ, pamādo maccuno padaṁ;",
  "anya-e0804n2:120_0": "Appamattā na miyyanti, ye pamattā yathā matā.",
  "anya-e0804n2:121_0": "Mida sinehane. Mejjati. Mettā, metti, mittaṁ, mitto.",
  "anya-e0804n2:122_0": "Antaradhā adassane.",
  "anya-e0804n2:122_1": "Antarapubbo dhādhātu vijjamānassa vatthuno adassane vattati.",
  "anya-e0804n2:122_2": "Antaradhāyati.",
  "anya-e0804n2:122_3": "Antaradhānaṁ, antaradhāyanto.",
  "anya-e0804n2:122_4": "Sā devatā antarahitā.",
  "anya-e0804n2:122_5": "Antarāpidhāyati.",
  "anya-e0804n2:123_0": "Budha avagamane.",
  "anya-e0804n2:123_1": "Avagamanaṁ jānanaṁ.",
  "anya-e0804n2:123_2": "Bujjhati, buddho, buddhi, buddhaṁ, bodho, bodhi.",
  "anya-e0804n2:123_3": "Bujjhitā saccāni.",
  "anya-e0804n2:123_4": "Sakalaṁ buddho, buddhavā, vibodheti, bodhetā, buddho, vibuddho iccādīni.",
  "anya-e0804n2:124_0": "Tatra buddhoti bujjhitā saccānīti buddho, bodhetā pajāyāti buddho.",
  "anya-e0804n2:124_1": "Atha vā pāramitāparibhāvitāya paññāya sabbampi ñeyyaṁ abujjhīti buddho.",
  "anya-e0804n2:124_2": "Keci pana kammenapi buddhasaddassa siddhaṁ icchantā evaṁ nibbacanaṁ karonti “sammāsambuddho vata so bhagavāti adhigataguṇavisesehi khīṇāsavehi bujjhitabboti buddho”ti.",
  "anya-e0804n2:124_3": "Vitthāro pana niddese vuttanayena gahetabbo.",
  "anya-e0804n2:124_4": "Buddhīti bujjhatīti buddhi.",
  "anya-e0804n2:124_5": "Evaṁ buddhaṁ bodho bodhi ca.",
  "anya-e0804n2:124_6": "Atha vā bujjhanaṁ buddhi.",
  "anya-e0804n2:124_7": "Evaṁ bodho bodhi ca, sabbametaṁ paññāyādhivacanaṁ.",
  "anya-e0804n2:125_0": "Idāni bodhisaddassa atthuddhāraṁ vadāma.",
  "anya-e0804n2:125_1": "Bodhīti hi rukkhopi maggopi sabbaññutaññāṇampi nibbānampi evaṁpaṇṇattiko puggalopi vuccati, tathā hi “bodhirukkhamūle paṭhamābhisambuddho”ti ca, “antarā ca bodhiṁ antarā ca gaya”nti ca āgataṭṭhāne rukkho bodhīti vuccati.",
  "anya-e0804n2:125_2": "“Catūsu maggesu ñāṇa”nti āgataṭṭhāne maggo.",
  "anya-e0804n2:125_3": "“Pappoti bodhiṁ varabhūri sumedhaso”ti āgataṭṭhāne sabbaññutaññāṇaṁ.",
  "anya-e0804n2:125_4": "“Patvāna bodhiṁ amataṁ asaṅkhata”nti āgataṭṭhāne nibbānaṁ.",
  "anya-e0804n2:125_5": "“Bodhi bhante rājakumāro bhagavato pāde sirasā vandatī”ti “ariyasāvako bodhīti vuccatī”ti ca āgataṭṭhāne evaṁpaṇṇattiko puggalo.",
  "anya-e0804n2:126_0": "Atridaṁ vuccati –",
  "anya-e0804n2:127_0": "Rukkhe magge ca nibbāne, ñāṇe sabbaññutāya ca;",
  "anya-e0804n2:128_0": "Tathā paṇṇattiyañceva, bodhisaddo pavattati.",
  "anya-e0804n2:129_0": "Bujjhatīti bujjhitā, bodhetīti bodhetā.",
  "anya-e0804n2:130_0": "Ettha ca koci payogo tumantādīni ca rūpāni vuccante –",
  "anya-e0804n2:130_1": "“guyhamatthamasambuddhaṁ, sambodhayati yo naro.",
  "anya-e0804n2:130_2": "Paraṁ sambuddhumarahati.",
  "anya-e0804n2:130_3": "Bujjhituṁ, buddhuṁ, bujjhitvā, bujjhitvāna, bujjhituna, buddhiya, buddhiyāna, buddhā, buddhāna” iti bhavanti.",
  "anya-e0804n2:131_0": "Tatra asambuddhanti parehi aññātaṁ, “asambodha”ntipi pāṭho, paresaṁ bodhetuṁ ayuttanti attho.",
  "anya-e0804n2:131_1": "Sambuddhunti saṁbujjhituṁ.",
  "anya-e0804n2:131_2": "Buddhāti bujjhitvā, evaṁ buddhānāti etthāpi.",
  "anya-e0804n2:132_0": "Keci pana “nāmarūpaparicchede ‘bodhimaggena budhvā’ti ca, “budhvā bodhitale yamāha sugato’ti ca dhakāravakārasaññogavato padassa dassanato tvāpaccayantabhāvato ca dhakāravakārasaṁyogavasena “budhvā”ti padasiddhi icchitabbā”ti vadanti, taṁ tādisassa padarūpassa buddhavacane adassanato ca, buddhavacanassa ananukūlatāya ca, parisuddhe ca porāṇapotthake vakārasaṁyogavigatassa “bodhimaggena buddhā”tica, “buddhā bodhitale”ti ca padassa dassanato na gahetabbaṁ.",
  "anya-e0804n2:132_1": "Tathā hi na tādiso pāṭho buddhavacanassa anukūlo hotīti.",
  "anya-e0804n2:132_2": "Na hi buddhavacane vassasatampi vassasahassampi pariyesantā tādisaṁ vakāradhakārasaññogapadaṁ passissanti.",
  "anya-e0804n2:132_3": "Evaṁ “budhvā”ti padarūpassa buddhavacanassa ananukūlatā daṭṭhabbā.",
  "anya-e0804n2:132_4": "Tañhi sakkaṭaganthe kataparicayabhāvena vañcitehi vidūhi icchitaṁ, na saddhammanītividūhi.",
  "anya-e0804n2:132_5": "Ettha imāni nidassanapadāni veditabbāni –",
  "anya-e0804n2:133_0": "Ko maṁ viddhā nilīyati.",
  "anya-e0804n2:133_1": "Laddhā macco yadicchati.",
  "anya-e0804n2:133_2": "Laddhāna pubbāpariyaṁ visesaṁ, adassanaṁ maccurājassa gacche.",
  "anya-e0804n2:134_0": "Ummādantimahaṁ diṭṭhā, āmukkamaṇikuṇḍalaṁ;",
  "anya-e0804n2:135_0": "Na supāmi divārattiṁ, sahassaṁva parājito”ti;",
  "anya-e0804n2:136_0": "Tattha viddhāti vijjhitvā.",
  "anya-e0804n2:136_1": "Laddhāti labhitvā.",
  "anya-e0804n2:136_2": "Laddhānāti labhitvāna.",
  "anya-e0804n2:136_3": "Diṭṭhāti disvā.",
  "anya-e0804n2:136_4": "Iti “viddhā laddhā laddhāna diṭṭhā”ti padāni tvāpaccayena saddhiṁ gatānipi saññogavasena vakārapaṭibaddhāni na honti, tasmā “buddhā buddhāna” iccetānipi “laddhā laddhāna” iccādīni viya parihīnavakārasaññogāni eva gahetabbāni.",
  "anya-e0804n2:136_5": "Ye “budhvā”ti rūpaṁ icchanti paṭhanti ca, maññe te tvāpaccayo vañceti, tena te vañcanaṁ pāpuṇanti, tasmā tādisaṁ rūpaṁ aggahetvā yo saddanītiyaṁ saddavinicchayo vutto, soyeva āyasmantehi sārato paccetabbo.",
  "anya-e0804n2:137_0": "Budha bodhane.",
  "anya-e0804n2:137_1": "Sakammakākammakoyaṁ dhātu.",
  "anya-e0804n2:137_2": "Tathā hi bodhanasadduccāraṇena jānanaṁ vikasanaṁ niddakkhayo ca gahito, tasmā “budha ñāṇe, budha vikasane, budha niddakkhaye”ti vuttaṁ hoti.",
  "anya-e0804n2:137_3": "Bujjhati bhagavā, dhamme bujjhati, pabujjhati, padumaṁ bujjhati.",
  "anya-e0804n2:137_4": "Puriso buddho, pabuddho, bodhati, pabodhati iccādīni.",
  "anya-e0804n2:138_0": "Saṁdhāsandhimhi.",
  "anya-e0804n2:138_1": "Saṁpubbo dhādhātu sandhimhi vattati.",
  "anya-e0804n2:138_2": "Nevassa maddī bhākuṭi, na sandhiyati na rodati.",
  "anya-e0804n2:138_3": "Na sandhiyatīti idaṁ aññehi pakaraṇehi asādhāraṇaṁ divādirūpaṁ.",
  "anya-e0804n2:139_0": "Dhanu yācane. Mātā hi tava irandhati, vidharassa hadayaṁ dhaniyyati. Idampi asādhāraṇaṁ divādirūpaṁ.",
  "anya-e0804n2:140_0": "Dhī anādare. Dhīyate. Dhīno.",
  "anya-e0804n2:141_0": "Yudha sampahāre. Yujjhati.",
  "anya-e0804n2:141_1": "Yodho, yuddhaṁ, caraṇāyudho, yakārassa vakārabhāve “āvudha”nti rūpaṁ.",
  "anya-e0804n2:141_2": "Tatra caraṇāyudhoti kukkuṭo.",
  "anya-e0804n2:142_0": "Kudha kope. Kujjhati.",
  "anya-e0804n2:142_1": "Kodho, kujjhanā, kujjhitattaṁ.",
  "anya-e0804n2:142_2": "Kuddho atthaṁ na jānāti, kuddho dhammaṁ na passati.",
  "anya-e0804n2:143_0": "Sudha soceyye.",
  "anya-e0804n2:143_1": "Soceyyaṁ sucibhāvo. Sujjhati.",
  "anya-e0804n2:143_2": "Suddhi, visuddhi, sujjhanaṁ, suddho, visuddho, parisuddho.",
  "anya-e0804n2:143_3": "Kārite “sodheti, sodhako” iccādīni.",
  "anya-e0804n2:144_0": "Sidhu saṁrādhane. Sijjhati. Siddhi.",
  "anya-e0804n2:145_0": "Radha hiṁsāyaṁ. Rajjhati, virajjhati, aparajjhati. Aparādho.",
  "anya-e0804n2:146_0": "Rādha sādha saṁsiddhiyaṁ.",
  "anya-e0804n2:146_1": "Rādhayati, sādhayati.",
  "anya-e0804n2:146_2": "Ārādhanaṁ, sādhanaṁ.",
  "anya-e0804n2:146_3": "Saparahitaṁ sādhetīti sādhu, sappuriso.",
  "anya-e0804n2:146_4": "Accantaṁ sādhetabbanti sādhu, laddhakaṁ sundaraṁ dānasīlādi.",
  "anya-e0804n2:147_0": "Vidha vijjhane. Vijjhati.",
  "anya-e0804n2:147_1": "Paṭivijjhati.",
  "anya-e0804n2:147_2": "Khaṇa viddha, vidhu, vijjhanako, viddho, paṭividdho, vijjhanaṁ, vedho, paṭivedho, vijjhitvā, viddhā, viddhāna.",
  "anya-e0804n2:147_3": "Ko maṁ viddhā nilīyati.",
  "anya-e0804n2:148_0": "Idha vuddhiyaṁ.",
  "anya-e0804n2:148_1": "Ijjhati, samijjhati.",
  "anya-e0804n2:148_2": "Iddhi, ijjhanaṁ, samijjhanaṁ, iddho.",
  "anya-e0804n2:148_3": "Tattha iddhīti ijjhanaṁ iddhi.",
  "anya-e0804n2:148_4": "Ijjhanti vā sattā etāya iddhā vuddhā ukkaṁsagatā hontīti iddhi.",
  "anya-e0804n2:149_0": "Gidhuabhikaṅkhāyaṁ. Gijjhati, gijjho. Gaddho. Gaddhabādhipubbo. Kāmagiddho na jānāsi. Gedho.",
  "anya-e0804n2:150_0": "Rudhi āvaraṇe.",
  "anya-e0804n2:150_1": "Rujjhati, virujjhati, paṭivirujjhati.",
  "anya-e0804n2:150_2": "Virodhako, viruddho.",
  "anya-e0804n2:150_3": "Rodho, virodho, paṭivirodho, anuvirodho.",
  "anya-e0804n2:151_0": "Anuvidhā anukaraṇe.",
  "anya-e0804n2:151_1": "Anuvipubbo dhādhātu anukriyāyaṁ vattati.",
  "anya-e0804n2:151_2": "Puriso aññassa purisassa kriyaṁ anuvidhīyati tatrāyaṁ pāḷi –",
  "anya-e0804n2:152_0": "Dūsito giridattena, hayo sāmassa paṇḍavo;",
  "anya-e0804n2:153_0": "Porāṇaṁ pakatiṁ hitvā, tassevānuvidhīyatī”ti.",
  "anya-e0804n2:154_0": "Idampi asādhāraṇaṁ divādirūpaṁ.",
  "anya-e0804n2:155_0": "Anurudha kāme.",
  "anya-e0804n2:155_1": "Kāmo icchā.",
  "anya-e0804n2:155_2": "Anupubbo rudhadhātu icchāyaṁ vattati.",
  "anya-e0804n2:155_3": "Anuruddho, anurodho.",
  "anya-e0804n2:155_4": "Anusmāti kiṁ virodho.",
  "anya-e0804n2:156_0": "Tattha anuruddhoti anurujjhati paṇītaṁ paṇītaṁ vatthuṁ kāmetīti anuruddho.",
  "anya-e0804n2:156_1": "Anurodhoti anukūlatā.",
  "anya-e0804n2:156_2": "Ayaṁ pāḷi “so uppannaṁ lābhaṁ anurujjhati, alābhe paṭivirujjhatī”ti.",
  "anya-e0804n2:157_0": "Byadha tāḷane. Byajjhati. Byādho. Byādhoti luddho. Taṁ taṁ migaṁ byajjhati tāḷeti hiṁsatīti byādho.",
  "anya-e0804n2:158_0": "Gudha pariveṭhane. Gujjhati. Godhā.",
  "anya-e0804n2:159_0": "Mana ñāṇe.",
  "anya-e0804n2:159_1": "Maññati, avamaññati, atimaññati.",
  "anya-e0804n2:159_2": "Seyyādivasena maññatīti māno.",
  "anya-e0804n2:159_3": "“Maññanā, maññitattaṁ, māno, ahaṅkāro, unnati, ketu, paggaho, avalepo”ti pariyāyā.",
  "anya-e0804n2:160_0": "Janajanane.",
  "anya-e0804n2:160_1": "Sakammakoyaṁ dhātu.",
  "anya-e0804n2:160_2": "“Jaññatī”timassa rūpaṁ, karotīti attho. Kārite –",
  "anya-e0804n2:160_3": "janesi phussatī mamaṁ.",
  "anya-e0804n2:160_4": "Janayati, sukhaṁ janeti, janayatīti janako, pitā, yo koci vā nibbattetā.",
  "anya-e0804n2:160_5": "Puthu kilese janetīti puthujjano.",
  "anya-e0804n2:160_6": "Tattha “janeti janayatī”ti rūpāni curādigaṇaṁ patvā suddhakatturūpāni bhavanti.",
  "anya-e0804n2:160_7": "Karotīti hi tesaṁ attho.",
  "anya-e0804n2:160_8": "Hetukattuvasenapi tadattho vattabbo “nibbattetī”ti.",
  "anya-e0804n2:161_0": "Janī pātubhāve.",
  "anya-e0804n2:161_1": "Īkārantoyaṁ akammako dhātu, vipubbo ce, sakammako.",
  "anya-e0804n2:161_2": "Putto jāyati, jāto.",
  "anya-e0804n2:161_3": "Puthu kilesā jāyanti etthāti puthujjano.",
  "anya-e0804n2:161_4": "Jananaṁ jāti, “sañjāti, nibbatti, abhinibbatti, khandhānaṁ pātubhāvo”ti pariyāyā.",
  "anya-e0804n2:161_5": "Itthī puttaṁ vijāyati, itthī puttaṁ vijātā.",
  "anya-e0804n2:161_6": "So puriso vijātamātuyāpi amanāpo.",
  "anya-e0804n2:161_7": "Upavijaññā itthī.",
  "anya-e0804n2:161_8": "Kārite “jāpeti, jāpayati.",
  "anya-e0804n2:161_9": "Atthajāpikā paññā”ti rūpāni.",
  "anya-e0804n2:162_0": "Hana hiṁsāyaṁ.",
  "anya-e0804n2:162_1": "Idha hiṁsāvacanena ghaṭṭanaṁ gahetabbaṁ.",
  "anya-e0804n2:162_2": "Saddo sotamhi haññati.",
  "anya-e0804n2:162_3": "Paṭihaññati.",
  "anya-e0804n2:162_4": "Buddhassa bhagavato vohāro lokile sote paṭihaññati.",
  "anya-e0804n2:162_5": "Imāni kattupadāni.",
  "anya-e0804n2:162_6": "Bhūvādigaṇaṁ pana patvā “lohena ve haññati jātarūpaṁ, na jātarūpena hananti loha”nti pāḷiyaṁ “haññatī”ti padaṁ kammapadaṁ, jātarūpaṁ lohena kammārehi haññatīti attho.",
  "anya-e0804n2:162_7": "“Hanantī”ti padaṁ kattupadaṁ, lohaṁ jātarūpena kammārā hanantīti hi attho.",
  "anya-e0804n2:162_8": "Ettha hananaṁ paharaṇanti gahetabbaṁ.",
  "anya-e0804n2:163_0": "Rūpa ruppane.",
  "anya-e0804n2:163_1": "Ruppanaṁ kuppanaṁ ghaṭṭanaṁ pīḷanaṁ. Ruppati.",
  "anya-e0804n2:163_2": "Rūpaṁ, ruppanaṁ.",
  "anya-e0804n2:163_3": "Imassa pana “rūpa rūpakriyāya”nti curādigaṇe ṭhitassa “rūpeti rūpayatī”ti rūpāni bhavanti.",
  "anya-e0804n2:164_0": "Tattha rūpanti kenaṭṭhena rūpaṁ?",
  "anya-e0804n2:164_1": "Ruppanaṭṭhena rūpaṁ.",
  "anya-e0804n2:164_2": "Vuttañhetaṁ bhagavatā “kiñca bhikkhave rūpaṁ?",
  "anya-e0804n2:164_3": "Ruppatīti kho bhikkhave tasmā ‘rūpa’nti vuccati.",
  "anya-e0804n2:164_4": "Kena ruppati?",
  "anya-e0804n2:164_5": "Sītenapi ruppati, uṇhenapi ruppati, jighacchāyapi ruppati, pipāsāyapi ruppati, ḍaṁsamakasavātātapasarīsapasamphassenapi ruppati, ruppatīti kho bhikkhave tasmā ‘rupa’nti vuccatī”ti.",
  "anya-e0804n2:165_0": "Tattha ruppatīti kuppati ghaṭṭiyati pīḷiyati, bhijjatīti attho.",
  "anya-e0804n2:165_1": "Bhijjatīti vikāraṁ āpajjati, vikārāpatti ca sītādisannipāte visadisarūpappavattiyeva.",
  "anya-e0804n2:165_2": "Ettha ca kuppatīti etena kattuatthe rūpapadasiddhiṁ dasseti, ghaṭṭiyati pīḷiyatīti etehi kammatthe.",
  "anya-e0804n2:165_3": "Kopādikriyāyeva hi ruppanakriyāti, so pana kattubhūto kammabhūto ca attho bhijjamāno nāma hotīti imassa atthassa dassanatthaṁ “bhijjatīti attho”ti vuttaṁ.",
  "anya-e0804n2:166_0": "Atha vā ruppatīti rūpanti kammakattutthe rūpapadasiddhi vuttā.",
  "anya-e0804n2:166_1": "Vikāro hi ruppananti vuccati, teneva bhijjatīti atthoti kammakattutthena bhijjatīti saddena atthaṁ dasseti.",
  "anya-e0804n2:166_2": "Tattha yadā kammatthe “ruppatī”ti padaṁ, tadā “sītenā”tiādi kattuatthe karaṇavacanaṁ.",
  "anya-e0804n2:166_3": "Yadā pana “ruppatī”ti padaṁ kattuatthe kammakattuatthe vā, tadā hetumhi karaṇavacanaṁ daṭṭhabbaṁ.",
  "anya-e0804n2:167_0": "Rūpasaddo khandha bhava nimitta paccaya sarīra vaṇṇasaṇṭhānādīsu atthesu vattati.",
  "anya-e0804n2:167_1": "Ayañhi “yaṁ kiñci rūpaṁ atītānāgatapaccuppanna”nti ettha rūpakkhandhe vattati.",
  "anya-e0804n2:167_2": "“Rūpūpapattiyā maggaṁ bhāvetī”ti ettha rūpabhave.",
  "anya-e0804n2:167_3": "“Ajjhattaṁ arūpasaññī bahiddhārūpāni passatī”ti ettha kasiṇanimitte.",
  "anya-e0804n2:167_4": "“Sarūpā bhikkhave uppajjanti pāpakā akusalā dhammā, no arūpā”ti ettha paccaye.",
  "anya-e0804n2:167_5": "“Ākāso parivārito rūpantveva saṅkhaṁ gacchatī”ti ettha sarīre.",
  "anya-e0804n2:167_6": "“Cakkhuñca paṭicca rūpe ca uppajjati cakkhuviññāṇa”nti ettha vaṇṇe.",
  "anya-e0804n2:167_7": "“Rūpappamāṇo rūpappasanno”ti ettha saṇṭhāne. Iccevaṁ –",
  "anya-e0804n2:168_0": "Khandhe bhave nimitte ca, sarīre paccayepi ca;",
  "anya-e0804n2:169_0": "Vaṇṇe saṇṭhānaādimhi, rūpasaddo pavattati.",
  "anya-e0804n2:170_0": "Kupa kope. Kuppati. Kuppanti vātassapi eritassa. Kopo, pakopo. Vacīpakopaṁ rakkheyya.",
  "anya-e0804n2:171_0": "Tapa santāpe. Tappati, santappati. Santāpo.",
  "anya-e0804n2:172_0": "Tapa pīṇane. Tappati. Tappanaṁ.",
  "anya-e0804n2:173_0": "Dapa hāse. Dappati.",
  "anya-e0804n2:174_0": "Dīpa dittiyaṁ. Dippati. Dīpo.",
  "anya-e0804n2:175_0": "Lupa adassane. Luppanaṁ, lopo, lutti.",
  "anya-e0804n2:176_0": "Khipa peraṇe. Khippati. Khippaṁ.",
  "anya-e0804n2:177_0": "Lubha giddhiyaṁ. Lubbhati.",
  "anya-e0804n2:177_1": "Attanoyeva jaṇṇukaṁ olubbha tiṭṭhati.",
  "anya-e0804n2:177_2": "Lubbhanaṁ, lobho, lubbhitvā, lubbhitvāna, lubbhiya, lubbhiyāna, olubbhitvā, olubbhitvāna, olubbhiya, olubbhiyāna, lubbhituṁ, olubbhituṁ.",
  "anya-e0804n2:178_0": "Tattha lobhoti lubbhanti tena sattā, sayaṁ vā lubbhati, lubbhanamattameva vā tanti lobho.",
  "anya-e0804n2:178_1": "Ettha pana “lobho lubbhanā lubbhitattaṁ rāgo taṇhā tasiṇā mucchā ejā vanaṁ vanatho” iccādīni lobhassa bahunāmāni veditabbāni.",
  "anya-e0804n2:179_0": "Khubha sañcalane.",
  "anya-e0804n2:179_1": "Khubbhati, saṁkhubbhati.",
  "anya-e0804n2:179_2": "Khubbhitthanagaraṁ.",
  "anya-e0804n2:179_3": "Saṅkhobho. Kārite –",
  "anya-e0804n2:179_4": "khobheti, khobhayati.",
  "anya-e0804n2:180_0": "Samu upasame. Cittaṁ sammati, upasammati, vūpasammati, samaṇo, santi, santo.",
  "anya-e0804n2:181_0": "Ettha samaṇoti sammati santacitto bhavatīti samaṇo.",
  "anya-e0804n2:181_1": "Kāritavasena pana kilese sameti upasametīti samaṇoti nibbacanaṁ daṭṭhabbaṁ.",
  "anya-e0804n2:181_2": "Tathā hi “yaṁ sametīti idaṁ ariyaṁ.",
  "anya-e0804n2:181_3": "Samayatītidha sattāna”nti dve kāritarūpāni.",
  "anya-e0804n2:182_0": "Samu khede nirodhe ca. Khedo.",
  "anya-e0804n2:182_1": "Kilamanaṁ.",
  "anya-e0804n2:182_2": "Nirodho abhāvagamanaṁ.",
  "anya-e0804n2:182_3": "Addhānamaggappaṭipannassa kāyo sammati.",
  "anya-e0804n2:182_4": "Aggi sammati. Santo.",
  "anya-e0804n2:183_0": "Santasaddo “dīghaṁ santassa yojana”ntiādīsu kilantabhāve āgato.",
  "anya-e0804n2:183_1": "“Ayañca vitakko ayañca vicāro santā honti samitā”tiādīsu niruddhabhāve.",
  "anya-e0804n2:183_2": "“Adhigato kho myāyaṁ dhammo gambhīro duddaso duranubodho santo paṇīto”tiādīsu santañāṇagocaratāyaṁ.",
  "anya-e0804n2:183_3": "“Upasantassa sadā satīmato”tiādīsu kilesavūpasame.",
  "anya-e0804n2:183_4": "“Santo have sabbhi pavedayantī”tiādīsu sādhūsu.",
  "anya-e0804n2:183_5": "“Pañcime bhikkhave mahācorā santo saṁvijjamānā”tiādīsu atthibhāve.",
  "anya-e0804n2:183_6": "Etthetaṁ vuccati –",
  "anya-e0804n2:184_0": "“Kilantatte niruddhatte, santadhīgocarattane;",
  "anya-e0804n2:185_0": "Kilesūpasame ceva, atthibhāve ca sādhusu;",
  "anya-e0804n2:186_0": "Imesu chasu ṭhānesu, santasaddo panāgato”ti.",
  "anya-e0804n2:187_0": "Damu damane. Dammati. Danto, damo, damanaṁ. Kārite “cittaṁ dameti, damayatī”ti rūpāni.",
  "anya-e0804n2:188_0": "Tattha damoti indriyasaṁvarādīnaṁ etaṁ nāmaṁ.",
  "anya-e0804n2:188_1": "“Saccena danto damasā upeto.",
  "anya-e0804n2:188_2": "Vedantagū vusitabrahmacariyo”ti ettha hi indriyasaṁvaro “damo”ti vutto.",
  "anya-e0804n2:188_3": "“Yadi saccā damā cāgā, khantyā bhiyyodha vijjatī”ti ettha paññā “damo”ti vuttā.",
  "anya-e0804n2:188_4": "“Dānena damena saṁyamena saccavajjenā”ti ettha uposathakammaṁ “damo”ti vuttaṁ.",
  "anya-e0804n2:188_5": "“Damupasamenā”ti ettha khanti “damo”ti vuttā. Iccevaṁ –",
  "anya-e0804n2:189_0": "“Indriyasaṁvaro paññā, khanti cāpi uposatho;",
  "anya-e0804n2:190_0": "Ime atthā pavuccanti, damasaddena sāsane”ti.",
  "anya-e0804n2:191_0": "Yā gatipāpuṇesu.",
  "anya-e0804n2:191_1": "Yāyati, yāyanti. Pariyāyo.",
  "anya-e0804n2:191_2": "Yāyamāno mahārājā, addā sīdantare nage. Yāyanto.",
  "anya-e0804n2:191_3": "Yāyantamanuyāyati.",
  "anya-e0804n2:191_4": "Yātānuyāyī.",
  "anya-e0804n2:191_5": "Yāyituṁ, yāyitvā iccādīni.",
  "anya-e0804n2:192_0": "Ettha pariyāyasaddassa atthuddhāro vuccate, pariyāyasaddo vāradesanākāraṇesu samantato gantabbaṭṭhāne ca sadise ca vattati.",
  "anya-e0804n2:192_1": "“Kassa nu kho ānanda ajja pariyāyo bhikkhuniyo ovaditu”ntiādīsu hi vāre vattati.",
  "anya-e0804n2:192_2": "“Madhupiṇḍikapariyāyotinaṁ dhārehī”tiādīsu desanāyaṁ.",
  "anya-e0804n2:192_3": "“Imināpi kho te rājañña pariyāyena evaṁ hotū”tiādīsu kāraṇe.",
  "anya-e0804n2:192_4": "“Pariyāyapatho”tiādīsu samantato gantabbaṭṭhāne.",
  "anya-e0804n2:192_5": "“Kopasaddo khobhapariyāyo”tiādīsu sadise vattati. Iccevaṁ –",
  "anya-e0804n2:193_0": "Pariyāyaravo vāra-desanākāraṇesu ca;",
  "anya-e0804n2:194_0": "Samantatova gantabba-ṭṭhāne ca sadise siyā.",
  "anya-e0804n2:195_0": "Ri vasane. Riyati.",
  "anya-e0804n2:196_0": "Vilī vilīnabhāve. Sappi vilīyati. Kārite vilāpayati.",
  "anya-e0804n2:197_0": "Vā gatigandhanesu. Vāyati. Vāyo, vāto.",
  "anya-e0804n2:198_0": "Sivu tantasantāne.",
  "anya-e0804n2:198_1": "Sibbati, saṁsibbati.",
  "anya-e0804n2:198_2": "Sibbaṁ, sibbanto. Kārite –",
  "anya-e0804n2:198_3": "sibbeti, sibbayati, sibbāpeti, sibbāpayati.",
  "anya-e0804n2:199_0": "Sivu gatisosanesu. Sibbati.",
  "anya-e0804n2:200_0": "Dhivu khivu nidassane. Dhibbati. Khibbati.",
  "anya-e0804n2:201_0": "Sā tanukaraṇe. Siyati, siyanti.",
  "anya-e0804n2:202_0": "Sā antakammani. Siyati anavasesato mānaṁ siyati samucchindatīti aggamaggo mānasanti hi vuttaṁ.",
  "anya-e0804n2:203_0": "Sā assādane. Rasaṁ sāyati. Sāyitaṁ, sāyanaṁ.",
  "anya-e0804n2:204_0": "Si pāṇippasave. Sūyati, pasūyati. Pasūtā gāvī.",
  "anya-e0804n2:205_0": "Kusu haraṇadittīsu. Kusayati.",
  "anya-e0804n2:206_0": "Silisa āliṅgane. Silissati. Sileso.",
  "anya-e0804n2:207_0": "Kilisa upatāpe.",
  "anya-e0804n2:207_1": "Kilissati, saṁkilissati.",
  "anya-e0804n2:207_2": "Kileso, saṁkileso.",
  "anya-e0804n2:207_3": "Ikāralope klissati kleso iccādīni.",
  "anya-e0804n2:207_4": "Apica malīnatāpi kilisasaddena vuccati, kiliṭṭhavatthaṁ paridahati.",
  "anya-e0804n2:207_5": "“Cittena saṁkiliṭṭhena, saṁkilissanti māṇavā”tiādīsu dhātūnaṁ anekatthatāya.",
  "anya-e0804n2:208_0": "Masa appībhāve khamāyañca. Massati.",
  "anya-e0804n2:209_0": "Līsa appībhāve. Lissati. Leso. “Lisa lesane”tipi paṭhanti ācariyā.",
  "anya-e0804n2:210_0": "Tasa pipāsāyaṁ. Tassati, paritassati. Paritassanā, tasiṇā, tasito.",
  "anya-e0804n2:211_0": "Dusa dosane. Dussati. Doso, dosanaṁ, dosito.",
  "anya-e0804n2:212_0": "Dusa appītiyaṁ. Dussati, padussati. Doso, padoso, duṭṭho, paduṭṭho, dūsako, dūsito, dūsanā.",
  "anya-e0804n2:213_0": "Asu khepe. Khepo khipanaṁ. Assati. Nirassatiādiyati ca dhammaṁ. Issāso.",
  "anya-e0804n2:214_0": "Ettha ca nirassatīti chaḍḍeti satthāraṁ tathā dhammakkhānādīni.",
  "anya-e0804n2:214_1": "Issāsoti usuṁ assati khipatīti issāso, dhanuggaho.",
  "anya-e0804n2:215_0": "Yasu payatane. Yassati. Niyasakammaṁ.",
  "anya-e0804n2:216_0": "Ettha ca yena vinayakammena “nissāya te vatthabba”nti niyassiyati bhajāpiyatīti niyaso bālaṁ, taṁ niyasakammaṁ nāma.",
  "anya-e0804n2:216_1": "“Karohi me yakkha niyasakamma”nti ettha pana niggahakammaṁ niyasakammaṁ nāma.",
  "anya-e0804n2:217_0": "Bhassa bhassane. Bhassati. Bhassaṁ, bhassakārako.",
  "anya-e0804n2:218_0": "Vasa sadde. Sakuṇo vassati. Adhamo migajātānaṁ, siṅgālo tāta vassati. Maṇḍūko vassati.",
  "anya-e0804n2:219_0": "Nasaadassane.",
  "anya-e0804n2:219_1": "Nassanadhammaṁ nassati.",
  "anya-e0804n2:219_2": "Panassati.",
  "anya-e0804n2:219_3": "Vinassati.",
  "anya-e0804n2:219_4": "Nassa vasali, cara pire vinassa.",
  "anya-e0804n2:219_5": "Naṭṭho, vinaṭṭho. Kārite –",
  "anya-e0804n2:219_6": "nāseti, nāsayati.",
  "anya-e0804n2:220_0": "Susa sosane.",
  "anya-e0804n2:220_1": "Paṇṇaṁ sussati. Kārite –",
  "anya-e0804n2:220_2": "vāto paṇṇaṁ soseti, sosayati. Kamme –",
  "anya-e0804n2:220_3": "vātena paṇṇaṁ sosiyati.",
  "anya-e0804n2:220_4": "Bhāve kriyāpadamappasiddhaṁ.",
  "anya-e0804n2:220_5": "Soso, sukkhaṁ kaṭṭhaṁ.",
  "anya-e0804n2:220_6": "Sussaṁ, sussanto.",
  "anya-e0804n2:220_7": "Sussamāno dahado.",
  "anya-e0804n2:221_0": "Tusa tuṭṭhiyaṁ.",
  "anya-e0804n2:221_1": "Tussati, santussati.",
  "anya-e0804n2:221_2": "Santuṭṭhi, santoso, tosanaṁ, tuṭṭhabbaṁ, tussitabbaṁ, tusitā.",
  "anya-e0804n2:221_3": "Kārite “toseti” iccādīni.",
  "anya-e0804n2:222_0": "Hā parihāniyaṁ.",
  "anya-e0804n2:222_1": "Hāyati, parihāyati.",
  "anya-e0804n2:222_2": "Hāyanti tattha vaḷavā.",
  "anya-e0804n2:222_3": "Bhāve “bhayaṁ vā chambhitattaṁ vā lomahaṁso vā, so pahīyissatī”ti ca “rāgo pahīyatī”ti ca rūpaṁ.",
  "anya-e0804n2:222_4": "Kamme kriyāpadamappasiddhaṁ.",
  "anya-e0804n2:222_5": "“Rāgo pahīyatī”ti idaṁ pana “hā cāge”ti vuttassa bhūvādigaṇikadhātussa rūpaṁ “rāgaṁ pajahatī”ti kattupadassa dassanato.",
  "anya-e0804n2:223_0": "Naha bandhane. Nayhati. Upanayhati. Sannayhati. Sannāho. Sannaddho.",
  "anya-e0804n2:224_0": "Muha vecitte.",
  "anya-e0804n2:224_1": "Muyhati, sammuyhati, pamuyhati.",
  "anya-e0804n2:224_2": "Moho, pamoho. Mūḷho.",
  "anya-e0804n2:224_3": "Momūho puriso.",
  "anya-e0804n2:224_4": "Momūhaṁ cittaṁ. Kārite – moheti. Pamohako.",
  "anya-e0804n2:224_5": "Ettha ca momūhoti avisadatāya momūho, mahāmūḷhoti attho.",
  "anya-e0804n2:225_0": "Saha suha sattiyaṁ. Sayhati. Suyhati.",
  "anya-e0804n2:226_0": "Nhāsoceyye.",
  "anya-e0804n2:226_1": "Nhāyati, appakkharānaṁ bahubhāve nahāyati.",
  "anya-e0804n2:226_2": "Nahāyitvā, nhāyitvā.",
  "anya-e0804n2:226_3": "Nahānaṁ, nhānaṁ.",
  "anya-e0804n2:226_4": "Sīsaṁ nhāto.",
  "anya-e0804n2:226_5": "Ettha ca sīsaṁ nhātoti sīsaṁ dhovitvā nhātoti attho gahetabbo porāṇehi anumatattā.",
  "anya-e0804n2:227_0": "Siniha pītiyaṁ.",
  "anya-e0804n2:227_1": "Siniyhati.",
  "anya-e0804n2:227_2": "Sinehako, sinehito, siniddho.",
  "anya-e0804n2:227_3": "Putte sineho ajāyatha.",
  "anya-e0804n2:227_4": "Ikāralopena sneho.",
  "anya-e0804n2:227_5": "Tathā hi “nisnehamabhikaṅkhāmī”ti pāḷi dissati.",
  "anya-e0804n2:228_0": "Viriḷa lajjāyaṁ codane ca. Viriḷito.",
  "anya-e0804n2:228_1": "Lajjāvasena attho pasiddho, na codanāvasena.",
  "anya-e0804n2:228_2": "Tathā hi “viriḷitoti lajjito”ti atthasaṁvaṇṇakā garū vadanti “lajjanākārappatto”ti ca.",
  "anya-e0804n2:229_0": "Divādī ettakā diṭṭhā, dhātavo me yathābalaṁ;",
  "anya-e0804n2:230_0": "Suttesvaññepi pekkhitvā, gaṇhavho atthayuttitoti.",
  "anya-e0804n2:231_0": "Divādigaṇoyaṁ.",
  "anya-e0804n2:232_0": "Svādigaṇika",
  "anya-e0804n2:233_0": "Su savane.",
  "anya-e0804n2:233_1": "“Suṇoti, suṇāti. Suṇiṁsu.",
  "anya-e0804n2:233_2": "Paṭissuṇi, paṭissuṇiṁsu.",
  "anya-e0804n2:233_3": "Assosi, assosuṁ.",
  "anya-e0804n2:233_4": "Paccassosi, paccassosuṁ” iccādīni, “suṇissati, sossati” iccādīni ca bhavanti.",
  "anya-e0804n2:233_5": "Abbhāsavisaye “sussūsati, sussūsā” iccādīni.",
  "anya-e0804n2:233_6": "Anabbhāsavisaye –",
  "anya-e0804n2:233_7": "sāvako, soto, suṇaṁ, suṇanto, suṇamāno, suyyamāno, savanaṁ, sutaṁ.",
  "anya-e0804n2:233_8": "Asuyitthāti vā sutaṁ.",
  "anya-e0804n2:233_9": "Sutavā, sotaṁ, soṇo, suṇituṁ, sotuṁ.",
  "anya-e0804n2:233_10": "Suṇitvā, suṇiya, suṇiyāna, sutvā, sutvāna. Kārite –",
  "anya-e0804n2:233_11": "sāveti, sāvayati. Kamme –",
  "anya-e0804n2:233_12": "saddo suyyati, sūyati ca.",
  "anya-e0804n2:233_13": "Bhāve padarūpamappasiddhaṁ.",
  "anya-e0804n2:234_0": "Tattha sāvakoti antevāsiko, so duvidho āgatapphalo anāgatapphalo ca, tattha āgatapphalo savanante ariyāya jātiyā jātoti “sāvako”ti vuccati, itaro garūnaṁ ovādaṁ suṇātīti “sāvako”ti.",
  "anya-e0804n2:234_1": "Sāvako, antevāsiko, sissoti pariyāyā.",
  "anya-e0804n2:235_0": "Ettha sutasaddassa atthuddhāraṁ vadāma saddhiṁ sotasaddassa atthuddhārena.",
  "anya-e0804n2:235_1": "Sutasaddo saupasaggo anupasaggo ca anupapadena, sutasaddo ca –",
  "anya-e0804n2:236_0": "Gamane vissute tinte, niyogo’pacitepi ca;",
  "anya-e0804n2:237_0": "Sadde ca sotadvārānu-sārañātesu dissati.",
  "anya-e0804n2:238_0": "Tathā hi “senāya pasuto”tiādīsu gacchantoti attho.",
  "anya-e0804n2:238_1": "“Sutadhammassa passato”tiādīsu vissutadhammassāti attho.",
  "anya-e0804n2:238_2": "“Avassutā avassutassa purisapuggalassā”tiādīsu tintassāti attho.",
  "anya-e0804n2:238_3": "“Ye jhānappasutā dhīrā”tiādīsu anuyuttāti attho.",
  "anya-e0804n2:238_4": "“Tumhehi puññaṁ pasutaṁ anappaka”ntiādīsu upacitanti attho.",
  "anya-e0804n2:238_5": "“Diṭṭhaṁ sutaṁ mutaṁ viññāta”ntiādīsu saddoti attho.",
  "anya-e0804n2:238_6": "“Bahussuto hoti sutadharo sutasannicayo”tiādīsu sotadvārānusāraviññātadhammadharoti attho.",
  "anya-e0804n2:239_0": "Sotasaddopi anekatthappabhedo. Tathā hesa –",
  "anya-e0804n2:240_0": "Maṁsaviññāṇañāṇesu, taṇhādīsu ca dissati;",
  "anya-e0804n2:241_0": "Dhārāyaṁ ariyamagge, cittasantatiyampi ca.",
  "anya-e0804n2:242_0": "“Sotāyatanaṁ, sotadhātu, sotindriya”ntiādīsu sotasaddo maṁsasote dissati, “sotena saddaṁ sutvā”tiādīsu sotaviññāṇe.",
  "anya-e0804n2:242_1": "“Dibbāya sotadhātuyā”tiādīsu ñāṇasote.",
  "anya-e0804n2:242_2": "“Yāni sotāni lokasminti, yāni etāni sotāni mayā kittitāni pakittitāni ācikkhitāni desitāni paññapitāni paṭṭhapitāni vivaritāni vibhattāni uttānīkatāni pakāsitāni.",
  "anya-e0804n2:242_3": "Seyyathidaṁ?",
  "anya-e0804n2:242_4": "Taṇhāsoto diṭṭhisoto kilesasoto duccaritasoto avijjāsoto”tiādīsu pañcasu dhammesu.",
  "anya-e0804n2:242_5": "“Addasā kho bhagavā mahantaṁ dārukkhandhaṁ gaṅgāya nadiyā sotena vuyhamāna”ntiādīsu udakadhārāyaṁ.",
  "anya-e0804n2:242_6": "“Ariyassetaṁ āvuso aṭṭhaṅgikassa maggassa adhivacanaṁ, yadidaṁ soto”tiādīsu ariyamagge.",
  "anya-e0804n2:242_7": "“Purisassa ca viññāṇasotaṁ pajānāti ubhayato abbocchinnaṁ idhaloke patiṭṭhitañca paraloke patiṭṭhitañcā”tiādīsu cittasantatiyanti.",
  "anya-e0804n2:243_0": "Soṇoti sunakho. So hi sāmikassa vacanaṁ suṇātīti soṇoti vuccati.",
  "anya-e0804n2:244_0": "Imāni tadabhidhānāni –",
  "anya-e0804n2:245_0": "Sunakho sārameyyo ca, suṇo sūno ca kukkuro;",
  "anya-e0804n2:246_0": "Soṇo svāno suvāno ca, sāḷuro migadaṁsano.",
  "anya-e0804n2:247_0": "Sā sunidhāti’me saddā, pumānesu pavattare;",
  "anya-e0804n2:248_0": "Sunakhī kukkurī sī’ti, ime itthīsu vattare.",
  "anya-e0804n2:249_0": "Sunakhā sārameyyāti, ādi bahuvaco pana;",
  "anya-e0804n2:250_0": "Pavattati pumitthīsu, aññatrāpi ayaṁ nayo;",
  "anya-e0804n2:251_0": "Kukkuroti ayaṁ tattha, bālakāle ravena ve;",
  "anya-e0804n2:252_0": "Mahallakepi sunakhe, rūḷhiyā sampavattati.",
  "anya-e0804n2:253_0": "Tathā hi aṭṭhakathācariyā kukkurajātake “ye kukkurā rājakulamhi vaḍḍhā, koleyyakā vaṇṇabalūpapannā”tiimasmiṁpadese evamatthaṁ vaṇṇayiṁsu “ye kukkurāti ye sunakhā.",
  "anya-e0804n2:253_1": "Yathā hi taruṇopi passāvo pūtimuttanti tadahujātopi siṅgālo “jarasiṅgālo’ti, komalāpi gaḷācīlatā ‘pūtilatā’ti, suvaṇṇavaṇṇopi kāyo ‘pūtikāyo’ti vuccati, evameva vassasatikopi sunakho ‘kukkuro’ti vuccati, tasmā mahallakā kāyūpapannāpi te ‘kukkurā’tveva vuttā”ti.",
  "anya-e0804n2:254_0": "Ki hiṁsāyaṁ. Kiṇoti, kiṇāti, kiṇanti.",
  "anya-e0804n2:255_0": "Saka sāmatthiye.",
  "anya-e0804n2:255_1": "Samatthabhāvo sāmatthiyaṁ, yathā dakkhiyaṁ.",
  "anya-e0804n2:255_2": "Sakkuṇāti, sakkuṇanti. Asakkhi.",
  "anya-e0804n2:255_3": "Sakkhissati. Sakko. Sakkī.",
  "anya-e0804n2:256_0": "Ettha sakkoti devarājā.",
  "anya-e0804n2:256_1": "So hi parahitaṁ sakahitañca kātuṁ sakkuṇātīti sakko.",
  "anya-e0804n2:256_2": "Apica sakyakulajāto yo kocipi.",
  "anya-e0804n2:256_3": "Tathā hi “atha kho mahānāmo sakko”tiādi vuttaṁ.",
  "anya-e0804n2:256_4": "“Bhagavantañca piṅgiyo maṁ sakka samuddharāhīti ālapi.",
  "anya-e0804n2:256_5": "Sakyā vata bho kumārā paramasakyā vata bho kumārā”ti vacanamupādāya sabbepi sakyakule jātā “sakyā”ti ca “sākiyā”ti ca “sakkā”ti ca vuccanti.",
  "anya-e0804n2:256_6": "Ettha svādittepi anekassaradhātuto ekova uṇāpaccayo hoti, na ṇu ṇāpaccayāti daṭṭhabbaṁ.",
  "anya-e0804n2:257_0": "Khīkhaye. Khīṇoti. Khīṇāti. Khīṇā jāti. Khīṇo. Ayogā bhūrisaṅkhayo.",
  "anya-e0804n2:258_0": "Ge sadde. Giṇoti, giṇāti.",
  "anya-e0804n2:259_0": "Ci caye. Ṇakārassa nakārattaṁ. Pākāraṁ cinoti. Citaṁ kusalaṁ. Ceto puggalo.",
  "anya-e0804n2:260_0": "Ru upatāpe. Ruṇoti, ruṇāti.",
  "anya-e0804n2:261_0": "Rādha sādha saṁsiddhiyaṁ. Rādhuṇāti. Sādhuṇāti. Rādhanaṁ. Ārādhanaṁ. Sādhanaṁ.",
  "anya-e0804n2:262_0": "Pī pītiyaṁ. Pīṇoti, pīṇāti. Pīti, piyo.",
  "anya-e0804n2:263_0": "Apa pāpuṇe sambhu ca.",
  "anya-e0804n2:263_1": "Pāpuṇoti, pāpuṇāti. Patto.",
  "anya-e0804n2:263_2": "Sabbaññutaṁ satthā patto.",
  "anya-e0804n2:263_3": "Sampatto yamasādhanaṁ.",
  "anya-e0804n2:263_4": "Sambhuṇāti, na kiñci atthaṁ abhisambhuṇāti.",
  "anya-e0804n2:263_5": "Sambhuṇanto, abhisambhuṇamāno.",
  "anya-e0804n2:264_0": "Tattha pattoti pasaddo upasaggo “pappotī”ti ettha pasaddo viya.",
  "anya-e0804n2:264_1": "Tathā hi “patto”ti ettha pāpuṇīti atthe papubbassa apadhātussa pakāre lutte tapaccayassa dvibhāvo bhavati.",
  "anya-e0804n2:264_2": "Tattha na abhisambhuṇātīti na sampāpuṇāti, na sādhetīti vuttaṁ hoti.",
  "anya-e0804n2:265_0": "Khipa khepe. Khipuṇāti. Khippaṁ. Khippanti macchapañjaro.",
  "anya-e0804n2:266_0": "Āpa byāpane. Āpuṇāti. Āpo.",
  "anya-e0804n2:267_0": "Mi pakkhepane. Minoti. Mitto.",
  "anya-e0804n2:268_0": "Ettha ca sabbaguyhesu nimiyati pakkhipiyatīti mitto.",
  "anya-e0804n2:268_1": "“Mitto have sattapadena hotī”ti vacanaṁ pana vohāravasena vuttaṁ, na atthavasena.",
  "anya-e0804n2:268_2": "Vucceyya ce, yo koci avissāsiko attano paṭiviruddhopi ca mitto nāma bhaveyya, na cevaṁ daṭṭhabbaṁ.",
  "anya-e0804n2:268_3": "Evañca pana daṭṭhabbaṁ “sattapadavītihāramattenapi saha gacchanto saha gacchantassa piyavācānicchāraṇena aññamaññaṁ ālāpasallāpakaraṇamattena mitto nāma hotīti vattabbaṁ.",
  "anya-e0804n2:268_4": "Kiṁkāraṇā?",
  "anya-e0804n2:268_5": "Daḷhavissāso mitto nāma na bhaveyyāti mittassa guṇapasaṁsāvasena evaṁ vutta”nti.",
  "anya-e0804n2:269_0": "Vu saṁvaraṇe. Vuṇoti, vuṇāti, saṁvuṇoti, saṁvuṇāti. Paṇḍito sīlasaṁvuto.",
  "anya-e0804n2:270_0": "Su abhisave. Abhisavo nāma pīḷanaṁ manthanaṁ sandhānaṁ sinhānaṁ vā. Suṇoti, suṇāti.",
  "anya-e0804n2:271_0": "Si bandhane. Sinoti.",
  "anya-e0804n2:272_0": "Si nisāne. Siṇoti, siṇāti. Nisitasatthaṁ.",
  "anya-e0804n2:273_0": "Na hi nūnāyaṁ sā khujjā, labhati jivhāya chedanaṁ;",
  "anya-e0804n2:274_0": "Sunisitena satthena, evaṁ dubbhāsitaṁ bhaṇaṁ;",
  "anya-e0804n2:275_0": "Ettha bhaṇanti bhaṇantī.",
  "anya-e0804n2:276_0": "Vusa pāgabbiye. Pāgabbiyaṁ nāma kāyavācāmanehi pagabbabhāvo. Vusuṇāti.",
  "anya-e0804n2:277_0": "Asu byāpane. Asuṇāti. Assu.",
  "anya-e0804n2:278_0": "Hi gatibuddhīsu upatāpe ca. Hinoti.",
  "anya-e0804n2:279_0": "Ettha pana asamānantattepi samānatthānaṁ samodhānaṁ vuccati.",
  "anya-e0804n2:280_0": "Tika tiga sagha dikkha kivi ciri jiri dāsa du hiṁsāyaṁ. Tikuṇāti. Tiguṇāti.",
  "anya-e0804n2:280_1": "Saghuṇāti.",
  "anya-e0804n2:280_2": "Dikkhuṇāti. Kivuṇāti. Ciruṇāti. Jiruṇāti. Dāsuṇāti.",
  "anya-e0804n2:280_3": "Duṇoti, duṇātīti rūpāni hiṁsāvācakāni bhavanti.",
  "anya-e0804n2:281_0": "Suvādī ettakā diṭṭhā, dhātavo me yathābalaṁ;",
  "anya-e0804n2:282_0": "Suttesvaññepi pekkhitvā, gaṇavho atthayuttito.",
  "anya-e0804n2:283_0": "Svādigaṇoyaṁ.",
  "anya-e0804n2:284_0": "Kiyādigaṇika",
  "anya-e0804n2:285_0": "Kī dabbavinimaye.",
  "anya-e0804n2:285_1": "Dabbavinimayo kayavikkayavasena bhaṇḍassa parivattanaṁ.",
  "anya-e0804n2:285_2": "Kiṇāti, kiṇanti.",
  "anya-e0804n2:285_3": "Vikkiṇāti, vikkiṇanti.",
  "anya-e0804n2:285_4": "Ketuṁ, kiṇituṁ.",
  "anya-e0804n2:285_5": "Vikketuṁ, vikkiṇituṁ.",
  "anya-e0804n2:285_6": "Kiṇitvā, vikkiṇitvā.",
  "anya-e0804n2:285_7": "Kītaṁ bhaṇḍaṁ.",
  "anya-e0804n2:285_8": "Kayo, vikkayo.",
  "anya-e0804n2:285_9": "Vikkiṇeyya haneyya vā.",
  "anya-e0804n2:286_0": "Khi gatiyaṁ. Khiṇāti. Atikhiṇo saro. Khaṁ, khāni. Nakārassa ṇakārattaṁ.",
  "anya-e0804n2:287_0": "Tattha khiṇātīti gacchati.",
  "anya-e0804n2:287_1": "Atikhinoti atigato.",
  "anya-e0804n2:287_2": "Atrāyaṁ pāḷi “senti cāpātikhiṇāva, purāṇāni anutthuna”nti.",
  "anya-e0804n2:287_3": "Tattha cāpātikhiṇā’ti cāpato atikhiṇā atigatā.",
  "anya-e0804n2:287_4": "Aṭṭhakathāyaṁ pana “cāpātikhiṇāti cāpato atikhiṇā cāpā vinimuttāti attho”ti padatthavivaraṇaṁ kataṁ, tampi gatatthaññeva sandhāya adhippāyatthavasena katanti daṭṭhabbaṁ.",
  "anya-e0804n2:287_5": "Tatra khanti saggo.",
  "anya-e0804n2:287_6": "So hi katapuññehi gantabbattā “kha”nti vuccati.",
  "anya-e0804n2:287_7": "Khānīti saggā.",
  "anya-e0804n2:288_0": "Ci caye.",
  "anya-e0804n2:288_1": "Puññaṁ cināti.",
  "anya-e0804n2:288_2": "Pākāraṁ cināti.",
  "anya-e0804n2:288_3": "Pāramiyo vicināti, vicinati ca.",
  "anya-e0804n2:288_4": "Pupphaṁ ocināti, ocinati vā. Pacināti.",
  "anya-e0804n2:288_5": "Pacinitvā.",
  "anya-e0804n2:288_6": "Citaṁ kusalaṁ.",
  "anya-e0804n2:288_7": "Cayo sañcayo.",
  "anya-e0804n2:288_8": "Cito pākāro.",
  "anya-e0804n2:288_9": "Cinātīti ceto, iṭṭhakavaḍḍhakī.",
  "anya-e0804n2:288_10": "Yo satto puññasañcayo.",
  "anya-e0804n2:288_11": "“Sañcayo rāsi samūho piṇḍo gaṇo saṅgho kadambo vaggo karo ghaṭā”iccevamādayo pariyāyā.",
  "anya-e0804n2:289_0": "Ji jaye.",
  "anya-e0804n2:289_1": "Jināti, vijināti, jiniyati.",
  "anya-e0804n2:289_2": "Jetā, jino.",
  "anya-e0804n2:289_3": "Jito māro.",
  "anya-e0804n2:289_4": "Māraṁ jito.",
  "anya-e0804n2:289_5": "Jitavā, jitāvī, jitabbo, jeyyo, jayanaṁ, jitaṁ, vijitaṁ, jayo, parājayanaṁ, parājayo.",
  "anya-e0804n2:289_6": "Yassa jitaṁ nāvajīyati.",
  "anya-e0804n2:289_7": "Jitamassa noyāti koci loke.",
  "anya-e0804n2:289_8": "Jayo hi buddhassa sirīmato ayaṁ, mārassa ca pāpimato parājayo.",
  "anya-e0804n2:290_0": "Tattha jetāti jinātīti jetā, yo koci puggalo.",
  "anya-e0804n2:290_1": "Ajinīti jino, sabbaññū dhammarājā.",
  "anya-e0804n2:290_2": "Kiṁ so ajini?",
  "anya-e0804n2:290_3": "Pāpake akusale dhamme mārādiarayo ca.",
  "anya-e0804n2:290_4": "Iti pāpake akusale dhamme mārādayo ca arayo ajinīti jino.",
  "anya-e0804n2:290_5": "Vuttampi cetaṁ –",
  "anya-e0804n2:291_0": "“Mādisā ve jinā honti, ye pattā āsavakkhayaṁ;",
  "anya-e0804n2:292_0": "Jitā me pāpakā dhammā, tasmāhaṁ upaka jino”ti,",
  "anya-e0804n2:293_0": "“Tathāgato bhikkhave abhibhū anabhibhūto”ti ca.",
  "anya-e0804n2:294_0": "Jinasaddo hi kevalo sabbaññumhi pavattati, sopapado pana paccekabuddhādīsu tamhi ca yathārahaṁ pavattati.",
  "anya-e0804n2:294_1": "“Paccekajino, odhijino, anodhijino, vipākajino, avipākajino”ti imānettha nidassanapadāni.",
  "anya-e0804n2:295_0": "Ji jāniyaṁ.",
  "anya-e0804n2:295_1": "Jināti, na jināti na jāpaye, jino rathassaṁ maṇikuṇḍale ca, putte ca dāre ca tatheva jino.",
  "anya-e0804n2:295_2": "Jino dhanañca dāse ca.",
  "anya-e0804n2:296_0": "Ñāavabodhane.",
  "anya-e0804n2:296_1": "Jānāti, ñāyati, nāyati.",
  "anya-e0804n2:296_2": "Animittā na nāyare.",
  "anya-e0804n2:296_3": "Jaññā so yadi hāpaye.",
  "anya-e0804n2:296_4": "Mā maṁ jaññūti icchati.",
  "anya-e0804n2:296_5": "“Ime amhāka”nti ñātabbaṭṭhena ñāti, ñātako.",
  "anya-e0804n2:296_6": "Ñātimittā suhajjā ca.",
  "anya-e0804n2:296_7": "Ñātako no nisinnoti.",
  "anya-e0804n2:296_8": "Ñātabbaṁ ñeyyaṁ, saṅkhāravikāralakkhaṇanibbānapaññattidhammā.",
  "anya-e0804n2:296_9": "Īdisesu ṭhānesu ñeyyasaddo ekantena napuṁsako, vāccaliṅgatte sabbaliṅgiko, yathā?",
  "anya-e0804n2:296_10": "Ñeyyo phasso.",
  "anya-e0804n2:296_11": "Ñeyyā vedanā.",
  "anya-e0804n2:296_12": "Ñeyyaṁ cittaṁ.",
  "anya-e0804n2:296_13": "Ñeyyo puriso, ñeyyā itthī, ñeyyaṁ dhananti ca.",
  "anya-e0804n2:297_0": "Thu abhitthave. Thunāti. Abhitthunāti. Thuti, abhitthuti. Thavanā, abhitthavanā, thuto, abhitthuto.",
  "anya-e0804n2:298_0": "Thu nitthunane. Thunāti.",
  "anya-e0804n2:299_0": "Uṭṭhehi revate supāpadhamme,",
  "anya-e0804n2:300_0": "Apārutadvāre adānasīle;",
  "anya-e0804n2:301_0": "Nessāma taṁ yattha thunanti duggatā,",
  "anya-e0804n2:302_0": "Samappitā nerayikā dukkhena;",
  "anya-e0804n2:303_0": "Purāṇāni anutthuna”nti ca payogo.",
  "anya-e0804n2:304_0": "Du hiṁsāyaṁ. Dunāti. Mittaddu. Dumo.",
  "anya-e0804n2:305_0": "Ettha mittaddūti mittaṁ dunāti hiṁsati dubbhatīti mittaddu.",
  "anya-e0804n2:305_1": "Atra “vedā na tāṇāya bhavanti tassa, mittadduno bhūnahuno narassā”ti pāḷi nidassanaṁ.",
  "anya-e0804n2:305_2": "Dumoti duniyati gehasambhārādiatthāya hiṁsiyati chindiyati, paṇṇapupphādiatthikehi vā paṇṇapupphādiharaṇena pīḷiyatīti dumo.",
  "anya-e0804n2:306_0": "Dhū kampane. Dhunāti. Dhūmo, dhonā, dhono, dhuto. Dhunanto vākacīrāni, gacchāmi ambare tadā.",
  "anya-e0804n2:307_0": "Tattha dhūmoti dhunāti kampatīti dhūmo.",
  "anya-e0804n2:307_1": "Dhūmasaddo kodhe taṇhāya vitakke pañcasu kāmaguṇesu dhammadesanāyaṁ pakatidhūmeti imesu atthesu vattati.",
  "anya-e0804n2:307_2": "“Kodho dhūmo bhasmāni mosavajja”nti ettha hi kodhe vattati.",
  "anya-e0804n2:307_3": "“Icchā dhūmāyito sadā”ti ettha taṇhāyaṁ.",
  "anya-e0804n2:307_4": "“Tena kho pana samayena aññataro bhikkhu bhagavato avidūre dhūmāyanto nisinno hotī”ti ettha vitakke.",
  "anya-e0804n2:308_0": "“Paṅko ca kāmā palipo ca kāmā,",
  "anya-e0804n2:309_0": "Bhayañca metaṁ timulaṁ pavuttaṁ;",
  "anya-e0804n2:310_0": "Rajo ca dhūmo ca mayā pakāsito,",
  "anya-e0804n2:311_0": "Hitvā tuvaṁ pabbaja brahmadattā”ti",
  "anya-e0804n2:312_0": "Ettha pañcasu kāmaguṇesu.",
  "anya-e0804n2:312_1": "“Dhūmaṁ kattā hotī”ti ettha dhammadesanāyaṁ.",
  "anya-e0804n2:312_2": "“Dhajo rathassa paññāno, dhūmo paññānamaggino”ti ettha pakatidhūme. Iccevaṁ –",
  "anya-e0804n2:313_0": "Kodhataṇhāvitakkesu, pañcakāmaguṇesu ca;",
  "anya-e0804n2:314_0": "Desanāyañca pakati-dhūme dhūmo pavattati.",
  "anya-e0804n2:315_0": "Dhonāti paññā.",
  "anya-e0804n2:315_1": "Vuttañhetaṁ niddese “dhonā vuccati paññā, yā paññā pajānanā sammādiṭṭhi, kiṁkāraṇā dhonāti vuccati paññā?",
  "anya-e0804n2:315_2": "Yaṁ tāya paññāya kāyaduccaritaṁ dhutañca dhotañca sandhotañca niddhotañca, vacīduccaritaṁ manoduccaritaṁ dhutañca dhotañca sandhotañca niddhotañca.",
  "anya-e0804n2:315_3": "Taṁkāraṇā dhonā vuccati paññā.",
  "anya-e0804n2:315_4": "Atha vā sammādiṭṭhi micchādiṭṭhiṁ dhutā ca dhotā ca sandhotā ca niddhotā ca, taṁkāraṇā dhonā vuccati paññā”ti.",
  "anya-e0804n2:315_5": "“Dhonassa hi natthi kuhiñci loke, pakappitā diṭṭhi bhavābhavesū”ti ayamettha pāḷi nidassanaṁ.",
  "anya-e0804n2:315_6": "Atra dhonā assa atthīti dhono, tassa dhonassāti nibbacanaṁ.",
  "anya-e0804n2:315_7": "Dhātūnamanekatthatāya dhūdhātu kampanatthepi dhovanatthepi vattati.",
  "anya-e0804n2:316_0": "Muna ñāṇe. Munāti.",
  "anya-e0804n2:316_1": "Monaṁ, muni.",
  "anya-e0804n2:316_2": "Imasmiṁ ṭhāne dhātuyā ākhyātatte ekantena antalopo bhavati.",
  "anya-e0804n2:316_3": "Sobhitattheragāthāyaṁ pana anāgatavacane ukārassa vuddhivasena “ahaṁ monena monissa”nti rūpantarañca dissati.",
  "anya-e0804n2:316_4": "Tattha monissanti jānissaṁ.",
  "anya-e0804n2:316_5": "Nāmatte antalopo na hoti.",
  "anya-e0804n2:316_6": "Tattha monanti kiñcāpi “na monena muni hotī”ti ettha tuṇhībhāvo “mona”nti vuccati, tathāpi idha “ñāṇe”ti vacanato na so adhippeto, ñāṇamevādhippetaṁ, tasmā moneyyapaṭipadāsaṅkhātaṁ maggañāṇamonampi gahetabbaṁ.",
  "anya-e0804n2:316_7": "Munīti munāti jānāti hitāhitaṁ paricchindatīti muni.",
  "anya-e0804n2:316_8": "Atha vā khandhādiloke tulaṁ āropetvā minanto viya “ime ajjhattikā khandhā, ime bāhirā”tiādinā nayena ime ubho atthe munātīti muni.",
  "anya-e0804n2:316_9": "Tenāha bhagavā –",
  "anya-e0804n2:317_0": "“Na monena muni hoti, mūḷharūpo aviddasu;",
  "anya-e0804n2:318_0": "Yo ca tulaṁva paggayha, varamādāya paṇḍito.",
  "anya-e0804n2:319_0": "Pāpāni parivajjeti, sa muni tena so muni;",
  "anya-e0804n2:320_0": "Yo munāti ubho loke, muni tena pavuccatī”ti.",
  "anya-e0804n2:321_0": "Aparāpettha bhavati atthavibhāvanā.",
  "anya-e0804n2:321_1": "Munīti monaṁ vuccati ñāṇaṁ, kāyamoneyyādīsu vā aññataraṁ, tena samannāgatattā puggalo “munī”ti vuccati.",
  "anya-e0804n2:321_2": "So panesa agāriyamuni anagāriyamuni sekkhamuni asekkhamuni paccekamuni munimunīti anekavidho.",
  "anya-e0804n2:321_3": "Tattha agāriyamunīti gihipi āgataphalo viññātasāsano.",
  "anya-e0804n2:321_4": "Anagāriyamunīti tathārūpova pabbajito.",
  "anya-e0804n2:321_5": "Sekkhamunīti satta sekkhā.",
  "anya-e0804n2:321_6": "Asekkhamunīti khīṇāsavo.",
  "anya-e0804n2:321_7": "Paccekamunīti paccekabuddho.",
  "anya-e0804n2:321_8": "Munimunīti sammāsambuddho.",
  "anya-e0804n2:321_9": "Tathā hi āyasmāpi sāriputto āha “munīti vuccati tathāgato arahaṁ sammāsambuddho”ti.",
  "anya-e0804n2:322_0": "Pū pavane. Pavanaṁ sodhanaṁ. Punāti. Puññaṁ, putto, dantapoṇaṁ.",
  "anya-e0804n2:323_0": "Ettha ca puññanti attano kārakaṁ punāti sodhetīti puññaṁ.",
  "anya-e0804n2:323_1": "Atha vā yattha sayaṁ uppannaṁ taṁsantānaṁ punāti visodhetīti puññaṁ. Kintaṁ?",
  "anya-e0804n2:323_2": "Sucaritaṁ kusalakammaṁ.",
  "anya-e0804n2:323_3": "Sakammikattā dhātussa kāritavasena atthavivaraṇaṁ labbhati.",
  "anya-e0804n2:323_4": "Puttoti attano kulaṁ punāti sodhetīti putto.",
  "anya-e0804n2:323_5": "Evañca sati hīnajaccānaṁ caṇḍālādīnaṁ putto nāma na bhaveyyāti na vattabbaṁ saddānamatthakathanassa nānappakārena pavattito, tasmā attano pitu hadayaṁ pūretīti puttoti evamādināpi nibbacanaṁ gahetabbameva.",
  "anya-e0804n2:323_6": "Nānādhātuvasenapi hi padāni siddhiṁ samupagacchanti.",
  "anya-e0804n2:324_0": "Putto ca nāma atrajo khetrajo antevāsiko dinnakoti catubbidho.",
  "anya-e0804n2:324_1": "Tattha attānaṁ paṭicca jāto atrajo nāma.",
  "anya-e0804n2:324_2": "Sayanapīṭhe pallaṅke ureti evamādīsu nibbatto khetrajo nāma.",
  "anya-e0804n2:324_3": "Santike sippuggaṇhanako antevāsiko nāma.",
  "anya-e0804n2:324_4": "Posāpanatthāya dinno dinnako nāma dantapoṇanti dante punanti visodhenti etenāti dantapoṇaṁ, dantakaṭṭhaṁ.",
  "anya-e0804n2:325_0": "Pī tappanakantīsu.",
  "anya-e0804n2:325_1": "Piṇātīti pīti.",
  "anya-e0804n2:325_2": "Ettha ca pītīti pīṇanaṁ pīti, tappanaṁ kantīti ca vuttaṁ hoti.",
  "anya-e0804n2:325_3": "Idaṁ bhāvavasena nibbacanaṁ.",
  "anya-e0804n2:325_4": "Idaṁ pana hetukattuvasena piṇayatīti pīti, tappetīti attho.",
  "anya-e0804n2:326_0": "Sā panesā khuddakāpīti khaṇikāpīti okkantikāpīti ubbegāpīti pharaṇāpītīti pañcavidhā hoti.",
  "anya-e0804n2:326_1": "Tattha khuddakāpīti sarīre lomahaṁsanamattameva kātuṁ sakkoti.",
  "anya-e0804n2:326_2": "Khaṇikāpīti khaṇe khaṇe vijjuppādasadisā hoti.",
  "anya-e0804n2:326_3": "Okkantikāpīti samuddatīraṁ vīci viya kāyaṁ okkamitvā okkamitvā bhijjati.",
  "anya-e0804n2:326_4": "Ubbegāpīti balavatī hoti kāyaṁ uddhaggaṁ katvā ākāse laṅghāpanappamāṇā hoti.",
  "anya-e0804n2:326_5": "Pharaṇāpītiyā pana uppannāya sakalasarīraṁ dhamitvā pūritavatthi viya mahatā udakoghena pakkhandapabbatakucchi viya ca anupariphuṭaṁ hoti, evaṁ pañcavidhā pīti, sā sampiyāyanalakkhaṇattā “piṇātī”ti pītīti suddhakattuvasenapi vattuṁ yujjati.",
  "anya-e0804n2:326_6": "Ettha “piyāyati, pitā, piyo, pemo”tiādīni pīdhātuyā eva rūpāni.",
  "anya-e0804n2:326_7": "Tattha “puttaṁ piyāyatīti pitā”ti vadanti.",
  "anya-e0804n2:326_8": "Piyāyitabboti piyo.",
  "anya-e0804n2:326_9": "Pemanaṁ pemo.",
  "anya-e0804n2:327_0": "Mā parimāṇe. Mināti.",
  "anya-e0804n2:327_1": "Mānaṁ, parimāṇaṁ, mattaṁ, mattā, mano, vimānaṁ, minitabbaṁ, metabbaṁ, chāyā metabbā.",
  "anya-e0804n2:327_2": "Īdisesu ṭhānesu anīyapaccayo na labbhati.",
  "anya-e0804n2:328_0": "Ettha manoti ekāya nāḷiyā ekāya ca tulāya minamāno viya ārammaṇaṁ mināti paricchindatīti mano.",
  "anya-e0804n2:328_1": "Visesato miniyate paricchindiyateti vimānaṁ, devānaṁ puññabalena nibbattabyamhaṁ devaniketaṁ.",
  "anya-e0804n2:328_2": "Yaṁ vimānaṁ upasobhitaṁ, pabhāsatimidaṁ byamhanti ca ādinā thomiyati.",
  "anya-e0804n2:329_0": "Mī hiṁsāyaṁ. Mināti. Mīno, kumīnaṁ.",
  "anya-e0804n2:330_0": "Ettha mīnoti maccho.",
  "anya-e0804n2:330_1": "Macchassa hi “mīno maccho ambujo vārijo vāricaro”ti anekāni nāmāni.",
  "anya-e0804n2:330_2": "Visesanāmāni pana “amaro khaliso candakulo kandaphali indaphali indavalo kuliso vāmi kuṅkutalo kaṇḍiko sakulo maṅguro siṅgī satavaṅko rohito pāṭhīno kāṇo savaṅko pāvuso” iccevamādīni, “timi timiṅgalo” iccevamādīni ca bhavanti.",
  "anya-e0804n2:330_3": "Kumīnanti kucchitenākārena macche minanti hiṁsanti etenāti kumīnaṁ, macchabandhanapañjaro.",
  "anya-e0804n2:330_4": "So pana pāḷiyaṁ kumīnasaddena vuccati.",
  "anya-e0804n2:330_5": "Tathā hi –",
  "anya-e0804n2:331_0": "“Vārijasseva me sato, bandhassa kumināmukhe;",
  "anya-e0804n2:332_0": "Akkosati paharati, piye putte apassato”ti",
  "anya-e0804n2:333_0": "Pāḷi dissati.",
  "anya-e0804n2:334_0": "Mū bandhane. Munāti. Muni.",
  "anya-e0804n2:335_0": "Ettha munīti attano cittaṁ munāti mavati bandhati rāgadosādivasaṁ gantuṁ na detīti muni.",
  "anya-e0804n2:336_0": "Ri gatidesanesu. Rikāti. Reṇu. Nakārassa ṇattaṁ.",
  "anya-e0804n2:337_0": "Lī silese. Lināti, nilināti. Līnaṁ, sallīnaṁ, paṭisallānaṁ.",
  "anya-e0804n2:338_0": "Vī tantasantāne.",
  "anya-e0804n2:338_1": "Vatthaṁ vināti.",
  "anya-e0804n2:338_2": "Iminā suttena cīvaraṁ vināhi. Kamme –",
  "anya-e0804n2:338_3": "idaṁ kho āvuso cīvaraṁ maṁ uddissa viyyati. Vītaṁ. Suvītaṁ.",
  "anya-e0804n2:338_4": "Appakaṁ hoti vetabbaṁ.",
  "anya-e0804n2:338_5": "Kārite “vāyāpeti, tantavāyehi cīvaraṁ vāyāpessāmā’ti cīvaraṁ vāyāpesuṁ” iccevamādīni bhavanti.",
  "anya-e0804n2:339_0": "Vī hiṁsāyaṁ. Vināti. Veṇu. Veṇūti vaṁso.",
  "anya-e0804n2:340_0": "Lū chedane. Lunāti. Loṇaṁ, kusalaṁ, bālo, lūto.",
  "anya-e0804n2:341_0": "Ettha ca loṇanti lunāti vītarasabhāvaṁ vināseti sarasabhāvaṁ karotīti loṇaṁ, lavaṇaṁ.",
  "anya-e0804n2:341_1": "Kuso viya hatthappadesaṁ akusaladhamme lunātīti kusalaṁ, anavajjaiṭṭhavipākalakkhaṇo dhammo.",
  "anya-e0804n2:341_2": "Diṭṭhadhammikasamparāyike dve atthe lunātīti bālo, avidvā.",
  "anya-e0804n2:341_3": "Lūtoti makkaṭako vuccati.",
  "anya-e0804n2:341_4": "Tassa hi suttaṁ “lūtasutta”nti vadanti.",
  "anya-e0804n2:341_5": "Yūsaṁ pātuṁ paṭaṅgamakkhikādīnaṁ jīvitaṁ lunātīti lūto.",
  "anya-e0804n2:342_0": "Si bandhane. Sināti. Sīmā, sīsaṁ.",
  "anya-e0804n2:343_0": "Ettha sīmāti sinīyate samaggena saṅghena kammavācāya bandhiyateti sīmā.",
  "anya-e0804n2:343_1": "Sā duvidhā baddhasīmā abaddhasīmāti.",
  "anya-e0804n2:343_2": "Tāsu abaddhasīmā mariyādakaraṇavasena “sīmā”ti veditabbā.",
  "anya-e0804n2:343_3": "Sināti bandhati kese moḷikaraṇavasena etthāti sīsaṁ.",
  "anya-e0804n2:343_4": "Aññānipi yojetabbāni.",
  "anya-e0804n2:344_0": "Sā pāke. Sināti.",
  "anya-e0804n2:345_0": "Su hiṁsāyaṁ. Suṇāti. Parasu. Paraṁ suṇanti hiṁsanti etenāti parasu.",
  "anya-e0804n2:346_0": "Asa bhojane. Vuttānaṁ phalamasnāti. Asanaṁ.",
  "anya-e0804n2:347_0": "Ettha asananti āhāro.",
  "anya-e0804n2:347_1": "So hi asiyati bhuñjiyatīti “asana”nti vuccati.",
  "anya-e0804n2:347_2": "“Asnātha khādatha pivathā”ti idamettha nidassanaṁ.",
  "anya-e0804n2:348_0": "Kilisa vibādhane. Kilisnāti. Kileso.",
  "anya-e0804n2:349_0": "Ettha ca kilesoti rāgādayopi dukkhampi vuccati.",
  "anya-e0804n2:350_0": "Uddhasa uñche. Uñcho pariyesanaṁ. Uddhasnāti.",
  "anya-e0804n2:351_0": "Isaabhikkhaṇe. Isnāti.",
  "anya-e0804n2:352_0": "Visa vippayoge. Visnāti. Visaṁ.",
  "anya-e0804n2:353_0": "Pusa sinehasavanapūraṇesu. Pusnāti.",
  "anya-e0804n2:354_0": "Pusa posane. Pusnāti.",
  "anya-e0804n2:355_0": "Musa theyye. Musnāti. Musalo.",
  "anya-e0804n2:356_0": "Kiyādī ettakā diṭṭhā, dhātavo me yathābalaṁ;",
  "anya-e0804n2:357_0": "Suttesvaññepi pekkhitvā, gaṇhavho atthayuttito.",
  "anya-e0804n2:358_0": "Sāsanā lokato cete,",
  "anya-e0804n2:359_0": "Dassitā tesu lokato;",
  "anya-e0804n2:360_0": "Sāsanassopakārāya,",
  "anya-e0804n2:361_0": "Vuttā tadanurūpakā.",
  "anya-e0804n2:362_0": "Kiyādigaṇoyaṁ.",
  "anya-e0804n2:363_0": "Gahādigaṇika",
  "anya-e0804n2:364_0": "Idāni gahādigaṇo vuccate. Ettheke evaṁ maññanti.",
  "anya-e0804n2:365_0": "Gahādīnaṁ gaṇo nāma, paccekaṁ nupalabbhati;",
  "anya-e0804n2:366_0": "Athameko gahadhātu, gahādīnaṁ gaṇo siyā.",
  "anya-e0804n2:367_0": "Yato ppaṇhā parā heyyuṁ, dhātuto jinasāsane;",
  "anya-e0804n2:368_0": "Tepi aññe na vijjanti, aññatra gahadhātuyā.",
  "anya-e0804n2:369_0": "Iti cintāya ekacce, gahadhātuṁ kiyādinaṁ;",
  "anya-e0804n2:370_0": "Pakkhipiṁsu gaṇe evaṁ, na vadiṁsu gahādikaṁ.",
  "anya-e0804n2:371_0": "Na tesaṁ gahaṇaṁ dhīro, gaṇheyya suvicakkhaṇo;",
  "anya-e0804n2:372_0": "Yato kaccāyane vutto, gahādīnaṁ gaṇo visuṁ.",
  "anya-e0804n2:373_0": "“Gahādito ppaṇhā” iti, lakkhaṇaṁ vadatā hi so;",
  "anya-e0804n2:374_0": "Kaccāyanena garunā, dassito nanu sāsane.",
  "anya-e0804n2:375_0": "Sace visuṁ gahādīnaṁ, gaṇo nāma na labbhati;",
  "anya-e0804n2:376_0": "Gahādidīpake sutte, hitvāna bāhiraṁ idaṁ.",
  "anya-e0804n2:377_0": "“Gahato ppaṇhā” icceva, vattabbaṁ atha vā pana;",
  "anya-e0804n2:378_0": "“Kiyādito nāppaṇhā”ti, kātabbaṁ ekalakkhaṇaṁ.",
  "anya-e0804n2:379_0": "Yasmā tathā na vuttañca, na katañcekalakkhaṇaṁ;",
  "anya-e0804n2:380_0": "Tasmā ayaṁ visuṁyeva, gaṇo icceva ñāyati.",
  "anya-e0804n2:381_0": "“Sarā sare lopa”miti-ādīni lakkhaṇāniva;",
  "anya-e0804n2:382_0": "Gambhīraṁ lakkhaṇaṁ etaṁ, dujjānaṁ takkagāhinā.",
  "anya-e0804n2:383_0": "Usādayopi sandhāya, ādiggaho kato tahiṁ;",
  "anya-e0804n2:384_0": "Tathā hi “uṇhāpetī”ti, ādirūpāni dissare.",
  "anya-e0804n2:385_0": "Idāni pākaṭaṁ katvā, ādisaddaphalaṁ ahaṁ;",
  "anya-e0804n2:386_0": "Sappayogaṁ gahādīnaṁ, gaṇaṁ vakkhāmi me suṇa.",
  "anya-e0804n2:387_0": "Gaha upādāne.",
  "anya-e0804n2:387_1": "Upādānaṁ gahaṇaṁ, na kilesupādānaṁ.",
  "anya-e0804n2:387_2": "Upasaddo hettha na kiñci atthavisesaṁ vadati.",
  "anya-e0804n2:387_3": "Atha vā kāyena cittena vā upagantvā ādānaṁ gahaṇaṁ upādānanti samīpattho upasaddo.",
  "anya-e0804n2:387_4": "Katthaci hi upasaddo ādānasaddasahito daḷhaggahaṇe vattati “kāmupādāna”ntiādīsu.",
  "anya-e0804n2:387_5": "Idha pana daḷhaggahaṇaṁ vā hotu sithilaggahaṇaṁ vā, yaṁ kiñci gahaṇaṁ upādānameva, tasmā gahadhātu gahaṇe vattatīti attho gahetabbo.",
  "anya-e0804n2:387_6": "Gheppati, gaṇhāti vā.",
  "anya-e0804n2:387_7": "Pariggaṇhāti, paṭiggaṇhāti, adhigaṇhāti, paggaṇhāti, niggaṇhāti.",
  "anya-e0804n2:387_8": "Padhānagaṇhanako.",
  "anya-e0804n2:387_9": "Gaṇhituṁ, uggaṇhituṁ.",
  "anya-e0804n2:387_10": "Gaṇhitvā, uggaṇhitvā.",
  "anya-e0804n2:387_11": "Aññathāpi rūpāni bhavanti.",
  "anya-e0804n2:387_12": "Ahaṁ jāliṁ gahessāmi. Gahetuṁ. Gahetvā.",
  "anya-e0804n2:387_13": "Uggāhako, saṅgāhako, ajjhogāḷho.",
  "anya-e0804n2:387_14": "Kārite “gaṇhāpeti, gaṇhāpayati, aññataraṁ satipaṭṭhānaṁ uggaṇhāpenti, saddhiṁ amaccasahassena gaṇhāpetvā.",
  "anya-e0804n2:387_15": "Upajjhaṁ gāhāpetabbo.",
  "anya-e0804n2:387_16": "Upajjhaṁ gāhāpetvā.",
  "anya-e0804n2:387_17": "Gāheti, gāhayati, gāhāpessati.",
  "anya-e0804n2:387_18": "Gāhāpayanti sabbhāvaṁ.",
  "anya-e0804n2:387_19": "Gāhako, gāhetvā” iccādīni. Kammani –",
  "anya-e0804n2:387_20": "gayhati, saṅgayhati, gaṇhiyati vā.",
  "anya-e0804n2:387_21": "Tathā hi “gaṇhiyanti uggaṇhiyantī”ti niddesapāḷi dissati.",
  "anya-e0804n2:387_22": "“Gehaṁ, gāho, pariggaho, saṅgāhako, saṅgahetā” iccādīni yojetabbāni.",
  "anya-e0804n2:388_0": "Tatra akārānantaratyantapadānaṁ “gheppati, gheppanti.",
  "anya-e0804n2:388_1": "Gheppasī”ti ca “gaṇhati, gaṇhanti.",
  "anya-e0804n2:388_2": "Gaṇhasī”ti ca ādinā nayena sabbāsu vibhattīsu sabbathā padamālā yojetabbā.",
  "anya-e0804n2:388_3": "Ākārekārānantaratyantapadānaṁ “gaṇhāti gaṇhāpetī”tiādinā yathāsambhavaṁ padamālā yojetabbā vajjetabbaṭṭhānaṁ vajjetvā.",
  "anya-e0804n2:389_0": "Imāni pana pasiddhāni kānici ajjatanīrūpāni “aggahī mattikāpattaṁ.",
  "anya-e0804n2:389_1": "Aggahuṁ, aggahiṁsu, aggahesu”nti.",
  "anya-e0804n2:389_2": "Bhavissantīādīsu gahessati, gahessanti.",
  "anya-e0804n2:389_3": "Sesaṁ paripuṇṇaṁ kātabbaṁ.",
  "anya-e0804n2:389_4": "Aggahissā, aggahissaṁsu.",
  "anya-e0804n2:389_5": "Sesaṁ paripuṇṇaṁ kātabbaṁ.",
  "anya-e0804n2:390_0": "Usa dāhe.",
  "anya-e0804n2:390_1": "Dāho uṇhaṁ.",
  "anya-e0804n2:390_2": "Usati dahatīti uṇhaṁ.",
  "anya-e0804n2:390_3": "Uṇhasaddo “uṇhaṁ bhattaṁ bhuñjatī”tiādīsu dabbamapekkhati, “sītaṁ uṇhaṁ paṭihanatī”tiādīsu pana guṇaṁ uṇhabhāvassa icchitattā.",
  "anya-e0804n2:390_4": "Uṇhabhāvo hi sītabhāvo ca guṇo.",
  "anya-e0804n2:391_0": "Tasa vipāsāyaṁ. Taṇhā. Kenaṭṭhena taṇhā? Tassati paritassatīti atthena.",
  "anya-e0804n2:392_0": "Jusi pītisevanesu. Juṇho samayo. Kāḷe vā yadi vā juṇhe, yadā vāyati māluto.",
  "anya-e0804n2:393_0": "Tattha juṇhoti joseti lokassa pītiṁsomanassañca uppādetīti juṇho.",
  "anya-e0804n2:394_0": "Jutadittiyaṁ.",
  "anya-e0804n2:394_1": "Juṇhā ratti.",
  "anya-e0804n2:394_2": "Jotati sayaṁ nippabhāpi samānā candatārakappabhāsenapi dibbati virocati sappabhā hotīti juṇhā.",
  "anya-e0804n2:395_0": "Sā tanukaraṇe. Saṇhavācā. Siyati tanukariyati, na pharusabhāvena kakkasā kariyatīti saṇhā.",
  "anya-e0804n2:396_0": "So antakammani.",
  "anya-e0804n2:396_1": "Saṇhaṁ, ñāṇaṁ.",
  "anya-e0804n2:396_2": "Siyati sayaṁ sukhumabhāvena atisukhumampi atthaṁ antaṁ karoti nipphattiṁ pāpetīti saṇhaṁ.",
  "anya-e0804n2:397_0": "Tija nisāne. Nisānaṁ tikkhatā. Tiṇho parasu. Titikkhatīti tiṇho.",
  "anya-e0804n2:398_0": "Si sevāyaṁ.",
  "anya-e0804n2:398_1": "Attano hitamāsīsantehi seviyateti sippaṁ, yaṁ kiñci jīvitahetu sikkhitabbaṁ sippāyatanaṁ.",
  "anya-e0804n2:398_2": "Apica sippanti aṭṭhārasa mahāsippāni –",
  "anya-e0804n2:398_3": "suti sūramati byākaraṇaṁ chandoviciti nirutti jotisatthaṁ sikkhā mokkhañāṇaṁ kriyāvidhi dhanubbedo hatthisikkhā kāmatantaṁ assalakkhaṇaṁ purāṇaṁ itihāso nīti takko vejjakañcāti.",
  "anya-e0804n2:399_0": "Ku kucchāyaṁ. Kucchā garahā. Kaṇhā dhammā. Kaṇho puriso.",
  "anya-e0804n2:400_0": "Tattha kaṇhāti apabhassarabhāvakaraṇattā paṇḍitehi kucchitabbā garahitabbāti kaṇhā, akusaladhammā.",
  "anya-e0804n2:400_1": "Kāḷavaṇṇattā suvaṇṇavaṇṇādikaṁ upanidhāya kucchitabbo ninditabboti kaṇho, kāḷavaṇṇo.",
  "anya-e0804n2:400_2": "Vuttampi cetaṁ –",
  "anya-e0804n2:401_0": "“Kaṇho vatāyaṁ puriso, kaṇhaṁ bhuñjati bhojanaṁ;",
  "anya-e0804n2:402_0": "Kaṇhe bhūmippadesasmiṁ, na mayhaṁ manaso piyo”ti ca,",
  "anya-e0804n2:403_0": "“Na kaṇho tacasā hoti,",
  "anya-e0804n2:404_0": "Antosāro hi brāhmaṇo;",
  "anya-e0804n2:405_0": "Yasmiṁ pāpāni kammāni,",
  "anya-e0804n2:406_0": "Sa ve kaṇho sujampatī”ti ca.",
  "anya-e0804n2:407_0": "Iccevaṁ –",
  "anya-e0804n2:408_0": "Gahādike dhātugaṇe, sandhāya tasiādayo;",
  "anya-e0804n2:409_0": "Ādiggaho kato ppaṇhā, gahādīsu yathārahaṁ.",
  "anya-e0804n2:410_0": "Gahato dhātuto hi ppo,ākhyātattevadissati;",
  "anya-e0804n2:411_0": "Ākhyātatte ca nāmatte, ṇhāsaddo usato tathā.",
  "anya-e0804n2:412_0": "Usagahehi aññasmā, nāmatteva duve matā;",
  "anya-e0804n2:413_0": "Evaṁ visesato ñeyyo, gahādigaṇanicchayo.",
  "anya-e0804n2:414_0": "Ettha pana kiñcāpi sāsane “taṇhāyatī”ti kriyāpadampi dissati, tathāpi tassa “pabbatāyati, mettāyatī”tiādīni viya nāmasmā vihitassa āyapaccayassa vasena siddhattā kriyāpadattepi ṇhāpaccayo mukhyato labbhatīti na sakkā vattuṁ.",
  "anya-e0804n2:414_1": "“Taṇhāyatī”ti hi idaṁ ṇhāpaccayavatā tasadhātuto nipphannataṇhāsaddasmā parassa āyapaccayassa vasena nipphannaṁ.",
  "anya-e0804n2:414_2": "Tathā kiñcāpi rūpiyasaṁvohārasikkhāpadavaṇṇanāyaṁ “vāsiphalaṁ tāpetvā udakaṁ vā khīraṁ vā uṇhāpetī”ti imasmiṁ padese “uṇhāpetī”ti hetukattuvācakaṁ kriyāpadaṁ dissati, tathāpi tassa ṇhāpaccayavatā usadhātuto nipphannauṇhāsaddato vihitassa kāritasaññassa ṇāpepaccayassa vasena nipphannattā kriyāpadattepi ṇhāpaccayo mukhyato labbhatīti na sakkā vattuṁ.",
  "anya-e0804n2:414_3": "“Uṇhāpetī”ti idaṁ vuttappakārauṇhāsaddato ṇāpepaccayavasena nipphannaṁ, etasmiṁ diṭṭhe “uṇhāpayatī”ti padampi diṭṭhameva hoti.",
  "anya-e0804n2:415_0": "Kiñca bhiyyo vinayaṭṭhakathāyaṁ “uṇhāpetī”ti kāritapadassa diṭṭhattāyeva “uṇhatī”ti kattupadampi nayato diṭṭhameva hoti kattukāritapadānaṁ ekadhātumhi upalabbhamānattā, yathā?",
  "anya-e0804n2:415_1": "Gaṇhati, gaṇhāpeti, gacchati, gacchāpetīti, tasmā “usa dāhe”ti dhātussa “uṇhatī”ti rūpaṁ upalabbhatīti mantvā “uṇhatīti uṇha”nti nibbacanaṁ kātabbaṁ.",
  "anya-e0804n2:415_2": "Iti ppapaccayo gahato ca aññato ca ekadhā labbhati, ṇhāpaccayo pana gahato usato ca dvidhā aññato ekadhā labbhatīti daṭṭhabbaṁ.",
  "anya-e0804n2:415_3": "Kiñcāpettha evaṁ niyamo vutto, tathāpi sāṭṭhakathe tepiṭake buddhavacane aññānipi ekekassa dhātussa nāmikapadāni dve dve kriyāpadāni vicinitabbāni.",
  "anya-e0804n2:415_4": "Yena pana buddhavacanānurūpena nayena gahādigaṇe ādisaddena tasadhātādayo amhehi gahitā, imasmā nayā añño nayo pasatthataro natthi, ayameva pasatthataro, tasmā ayaṁ nīti sāsanaṭṭhitiyā āyasmantehi sādhukaṁ dhāretabbā vācetabbā ca.",
  "anya-e0804n2:416_0": "Gahādī ettakā diṭṭhā, dhātavo me yathābalaṁ;",
  "anya-e0804n2:417_0": "Suttesvaññepi pekkhitvā, gaṇhavho atthayuttito.",
  "anya-e0804n2:418_0": "Gahādigaṇoyaṁ.",
  "anya-e0804n2:419_0": "Tanādigaṇika",
  "anya-e0804n2:420_0": "Tanu vitthāre. Tanoti.",
  "anya-e0804n2:420_1": "Āyatanaṁ, tanu.",
  "anya-e0804n2:420_2": "Kammani “taniyyati, taniyyanti.",
  "anya-e0804n2:420_3": "Vitaniyyatī”ti rūpāni.",
  "anya-e0804n2:420_4": "Atrāyaṁ pāḷi “yathā hi āsabhaṁ cammaṁ, pathabyā vitaniyyatī”ti.",
  "anya-e0804n2:420_5": "Garū pana “patāyate, pataññatī”ti rūpāni vadanti.",
  "anya-e0804n2:420_6": "Tanituṁ, tanitvāna.",
  "anya-e0804n2:420_7": "Tumantādirūpāni.",
  "anya-e0804n2:421_0": "Tattha āyatananti āyabhūte dhamme tanoti vitthāretīti āyatanaṁ.",
  "anya-e0804n2:421_1": "Tanūti sarīraṁ.",
  "anya-e0804n2:421_2": "Tañhi kalalato paṭṭhāya kammādīhi yathāsambhavaṁ taniyyati vitthāriyati mahattaṁ pāpiyatīti “tanū”ti vuccati.",
  "anya-e0804n2:421_3": "“Tanu vapu sarīraṁ puṁ kāyo deho”tiādayo sarīravācakā saddā.",
  "anya-e0804n2:421_4": "Sarīraṁ khandhapañcakaṁ.",
  "anya-e0804n2:421_5": "Yañhi mahājano sarīranti vadati, taṁ paramatthato khandhapañcakamattameva, na tato attā vā attaniyaṁ vā upalabbhati.",
  "anya-e0804n2:421_6": "“Kāmarāgabyāpādānaṁ tanuttakaraṁ sakadāgāmimaggacitta”ntiādīsu pana tanusaddo appatthavācako, appatthavācakassa ca tassa kriyāpadaṁ na passāma, tasmā nipātapadena tena bhavitabbaṁ.",
  "anya-e0804n2:421_7": "Tanusaddo nipātapadanti vuttaṭṭhānampi na passāma, nicchayena pana anipphannapāṭipadikoti gahetabbo.",
  "anya-e0804n2:422_0": "Tanoti, tanonti.",
  "anya-e0804n2:422_1": "Tanosi, tanotha.",
  "anya-e0804n2:422_2": "Tanomi, tanoma.",
  "anya-e0804n2:422_3": "Tanute, tanunte.",
  "anya-e0804n2:422_4": "Tanuse, tanuse, tanuvhe.",
  "anya-e0804n2:422_5": "Tane, tanumhe.",
  "anya-e0804n2:422_6": "Sesaṁ yathāsambhavaṁ vitthāretabbaṁ.",
  "anya-e0804n2:423_0": "Tanotu, tanontu.",
  "anya-e0804n2:423_1": "Taneyya, tane, taneyyuṁ.",
  "anya-e0804n2:423_2": "Vitana, vitanu.",
  "anya-e0804n2:423_3": "Atanā, atanu.",
  "anya-e0804n2:423_4": "Ammāya patanu kesā.",
  "anya-e0804n2:423_5": "Atani, ataniṁsu.",
  "anya-e0804n2:423_6": "Tanissati, tanissanti.",
  "anya-e0804n2:423_7": "Atanissā, atanissaṁsu.",
  "anya-e0804n2:423_8": "Kammani “taniyyati, taniyyanti.",
  "anya-e0804n2:423_9": "Taniyyasī”tiādinā vitthāretabbaṁ.",
  "anya-e0804n2:424_0": "Saka sattiyaṁ.",
  "anya-e0804n2:424_1": "Satti samatthabhāvo.",
  "anya-e0804n2:424_2": "Sakkoti sakko.",
  "anya-e0804n2:424_3": "Viññāpetuṁ asakkhi.",
  "anya-e0804n2:424_4": "Sakkhissasi. Sakkhati.",
  "anya-e0804n2:424_5": "Tvampi amma pabbajituṁ sakkhissasi.",
  "anya-e0804n2:424_6": "Sakkate jarāya paṭikammaṁ kātunti pāḷi.",
  "anya-e0804n2:425_0": "Tattha sakkoti devarājā.",
  "anya-e0804n2:425_1": "So hi atthānaṁ sahassampi muhuttena cintanasamatthatāya saparahitaṁ kātuṁ sakkotīti “sakko”ti vuccati.",
  "anya-e0804n2:425_2": "Aññatra pana dhātūnaṁ avisaye taddhitavasena sakkaccaṁ dānaṁ adāsīti sakkoti evampi atthaṁ gahetvā sakkasaddo niruttinayena sādhetabbo.",
  "anya-e0804n2:425_3": "Vuttañhi bhagavatā “sakko mahāli devānamindo pubbe manussabhūto samāno sakkaccaṁ dānaṁ adāsi, tasmā ‘sakko’ti vuccatī”ti. Sakkonto. Sakkontī.",
  "anya-e0804n2:425_4": "Sakkontaṁ kulaṁ.",
  "anya-e0804n2:426_0": "Khuṇu khiṇu hiṁsāyaṁ. Khuṇoti. Khiṇoti.",
  "anya-e0804n2:427_0": "Iṇu gatiyaṁ. Iṇoti. Iṇaṁ iṇāyiko.",
  "anya-e0804n2:428_0": "Tiṇu adane. Tiṇoti. Tiṇaṁ.",
  "anya-e0804n2:428_1": "Ettha tiṇanti yavasaṁ.",
  "anya-e0804n2:428_2": "Tañhi tiṇiyate tiṇabhakkhehi goṇādīhi adiyate khādiyateti tiṇaṁ.",
  "anya-e0804n2:429_0": "Ghiṇu dittiyaṁ. Ghiṇoti.",
  "anya-e0804n2:430_0": "Hanu apanayane. Apanayanaṁ anālāpakaraṇaṁ nibbacanatākaraṇaṁ. Hanoti. Hanute.",
  "anya-e0804n2:431_0": "Panu dāne panoti. Panute.",
  "anya-e0804n2:432_0": "Manu bodhane. Manoti. Manute. Mano. Manaṁ. Mānasaṁ. Manusso. Mānavo. Māṇavo.",
  "anya-e0804n2:433_0": "Ettha manoti manute bujjhatīti mano, evaṁ manaṁ.",
  "anya-e0804n2:433_1": "Imesaṁ pana dvinnaṁ manasaddānaṁ “yasmiṁ mano nivisati.",
  "anya-e0804n2:433_2": "Santaṁ tassa manaṁ hotī”tiādīsu punnapuṁsakaliṅgatā daṭṭhabbā.",
  "anya-e0804n2:433_3": "Mānasanti rāgopi cittampi arahattampi.",
  "anya-e0804n2:433_4": "“Antalikkhacaro pāso, yvāyaṁ carati mānaso”ti ettha hi rāgo mānasaṁ.",
  "anya-e0804n2:433_5": "“Cittaṁ mano mānasa”nti ettha cittaṁ.",
  "anya-e0804n2:433_6": "“Appattamānaso sekkho, kālaṁ kayirā jane suto”ti ettha arahattaṁ.",
  "anya-e0804n2:433_7": "Etthetaṁ vuccati –",
  "anya-e0804n2:434_0": "Rāgo cittaṁ arahattañca, “mānasa”nti samīritaṁ;",
  "anya-e0804n2:435_0": "Satthuno sāsane pāpa-sāsane’khilasāsane.",
  "anya-e0804n2:436_0": "Tattha sampayuttamanasi bhavoti rāgo mānaso.",
  "anya-e0804n2:436_1": "Mano eva mānasanti katvā cittaṁ mānasaṁ.",
  "anya-e0804n2:436_2": "Anavasesato mānaṁ siyati samucchindatīti aggamaggo mānasaṁ.",
  "anya-e0804n2:436_3": "Tannibbattattā pana arahattassa mānasatā daṭṭhabbā.",
  "anya-e0804n2:436_4": "Manūti satto.",
  "anya-e0804n2:436_5": "“Yena cakkhupasādena, rūpāni manu passatī”ti ettha hi “manū”ti satto vutto.",
  "anya-e0804n2:436_6": "Atha vā manūti paṭhamakappikakāle manussānaṁ mātāpibhuṭṭhāne ṭhito manunāmako puriso, yo sāsane “mahāsammatarājā”ti vutto.",
  "anya-e0804n2:436_7": "So hi sakalalokassa hitaṁ kātuṁ manute jānātīti “manū”ti vuccati.",
  "anya-e0804n2:436_8": "Yathābalaṁ attano hitaṁ manute jānātīti manusso, manassa vā ussannattā manusso.",
  "anya-e0804n2:436_9": "Atha vā vuttappakārassa manuno apaccaṁ manusso.",
  "anya-e0804n2:436_10": "Evaṁ mānavo māṇavo ca, nakārassa hi ṇakāre kate “māṇavo”ti rūpaṁ sijjhati.",
  "anya-e0804n2:436_11": "Keci panāhu “dantajanakārasahito mānavasaddo sabbasattasādhāraṇavacano, muddhajaṇakārasahito pana māṇavasaddo kucchitamūḷhāpaccavacano”ti, taṁ vīmaṁsitvā yuttañce, gahetabbaṁ, na panettha vattabbaṁ “māṇavasaddassa atthuddhāravacane idaṁ vacanaṁ virujjhatī”ti antarasaddassa atthuddhāre antaraantarikāsaddānampi āharaṇassa dassanato.",
  "anya-e0804n2:437_0": "Tatra panāyaṁ vīmaṁsanā –",
  "anya-e0804n2:437_1": "cūḷakammavibhaṅgasuttasmiñhi “subho māṇavotodeyyaputto”ti imasmiṁ padese aṭṭhakathācariyehi “subhoti so kira dassanīyo ahosi pāsādiko, tenassa aṅgasubhatāya ‘subho’tveva nāmaṁ akaṁsu.",
  "anya-e0804n2:437_2": "‘Māṇavo’ti pana taṁ taruṇakāle vohariṁsu, so mahallakakālepi teneva vohārena vohariyatī”ti evaṁ muddhajaṇakārassa māṇavasaddassa attho pakāsito, taṭṭīkāyampi garūhi “yaṁ apaccaṁ kucchitaṁ muddhaṁ vā, tattha loke māṇavavohāro, yebhuyyena ca sattā daharakāle muddhadhātukā hontīti vuttaṁ ‘taruṇakāle vohariṁsū”ti, evaṁ muddhajaṇakārassa māṇavasaddassa attho pakāsito.",
  "anya-e0804n2:437_3": "Idāni māṇavasaddassa atthuddhāro bhavati, māṇavoti sattopi coropi taruṇopi vuccati.",
  "anya-e0804n2:437_4": "“Coditā devadūtehi, ye pamajjanti māṇavā”tiādīsu hi satto “māṇavo”ti vutto.",
  "anya-e0804n2:437_5": "“Māṇavehi saha gacchanti katakammehipi akatakammehipī”tiādīsu coro.",
  "anya-e0804n2:437_6": "“Ambaṭṭho māṇavo”tiādīsu taruṇo “māṇavo”ti vutto.",
  "anya-e0804n2:438_0": "Appa pāpuṇe. Appoti. Āpo.",
  "anya-e0804n2:439_0": "Ettha āpoti appoti taṁ taṁ ṭhānaṁ vissaratīti āpo.",
  "anya-e0804n2:440_0": "Mā parimāṇe. Minoti. Upamā, upamānaṁ, vimānaṁ. Aññānipi yojetabbāni.",
  "anya-e0804n2:441_0": "Ettha ca yā accantaṁ na minoti na vicchindati, sā mānassa samīpe vattatīti upamā yathā “goṇo viya gavajo”ti.",
  "anya-e0804n2:441_1": "Upamānanti upamā eva.",
  "anya-e0804n2:441_2": "Tathā hi “vītopamānamappamāṇamanāthanātha”nti.",
  "anya-e0804n2:441_3": "Ettha vītopamānanti imassa vītopamaṁ, nirupamanti attho.",
  "anya-e0804n2:441_4": "Atha vā upamānanti upametabbākāro “sīho viya bhagavā”ti.",
  "anya-e0804n2:441_5": "Ettha hi sīho upamā, bhagavā upameyyo tejoparakkamādīhi upametabbattā, tejoparakkamādayo upametabbākāro.",
  "anya-e0804n2:441_6": "Ettha pana sātisayattā kiñcāpi sīhassa tejādīhi bhagavato tejādiupametabbākāro natthi, tathāpi hīnūpamāvasena “sīho viya bhagavā”ti vuttanti daṭṭhabbaṁ.",
  "anya-e0804n2:441_7": "Vimānanti utusamuṭṭhānattepi kammapaccayautusamuṭṭhānattā kammena visesato miniyati paricchindiyatīti vimānaṁ.",
  "anya-e0804n2:442_0": "Kara karaṇe.",
  "anya-e0804n2:442_1": "“Karoti, kayirati, kubbati, krubbati, pakaroti, upakaroti, apakaroti, paṭikaroti, nirākaroti, paṭisaṅkharoti, abhisaṅkharoti” iccevamādīni kattari bhavanti.",
  "anya-e0804n2:442_2": "Kamme pāḷinayavasena ikārāgamaṭṭhāne yakārassa dvebhāvo.",
  "anya-e0804n2:442_3": "Tasmiṁyevaṭhāne rayakārānaṁ vipariyāye sati na dvebhāvo.",
  "anya-e0804n2:442_4": "Tathā īkārāgamaṭṭhāne “kariyyati, kayirati, karīyati, kayyati, pakarīyati, pakariyyati, paṭisaṅkhariyyati, abhisaṅkhariyyati” iccevamādīni kammani bhavanti.",
  "anya-e0804n2:443_0": "Ettha ca kayiratīti padaṁ dvīsu ṭhānesu dissati kattari kamme ca.",
  "anya-e0804n2:443_1": "Tesa kattuvasena “puriso kammaṁ kayiratī”ti yojetabbaṁ, kammavasena pana ayaṁ pāḷi “kuṭi me kayirati adesitavatthukā”ti.",
  "anya-e0804n2:443_2": "Tattha ca kattuvasena vuttaṁ kattupadaṁ yirapaccayena siddhaṁ.",
  "anya-e0804n2:443_3": "Kammavasena pana vuttaṁ kammapadaṁ ikārāgamassa ādiantabhūtānaṁ rayakārānaṁ vipariyāyenāti daṭṭhabbaṁ.",
  "anya-e0804n2:443_4": "“Kāreti, kārayati, kārāpeti, kārāpayatī”ti cattāri kāritarūpāni, yāni “hetukatturūpānī”ti vuccanti taddīpakattā.",
  "anya-e0804n2:444_0": "Idāni pana padamālā vattabbā, tatra paṭhamaṁ “kubbatī”ti padasseva padamālaṁ yojessāma sabbāsu vibhattīsu ekākārena yojetabbattā.",
  "anya-e0804n2:444_1": "“Karotī”ti okārānantaratyantapadassa pana “kāretī”ti ekārānantaratyantapadassa ca padamālaṁ yathāsambhavaṁ pacchā yojessāma ekākārena ayojetabbattā.",
  "anya-e0804n2:445_0": "Tatra kubbati, kubbanti.",
  "anya-e0804n2:445_1": "Kubbasi, kubbatha.",
  "anya-e0804n2:445_2": "Kubbāmi, kubbāma.",
  "anya-e0804n2:445_3": "Kubbate, kubbante.",
  "anya-e0804n2:445_4": "Kubbase, kubbavhe.",
  "anya-e0804n2:445_5": "Kubbe, kubbamhe.",
  "anya-e0804n2:445_6": "Vattamānāvasena vuttarūpāni.",
  "anya-e0804n2:446_0": "Pañcamiyādīnaṁ vasena pana kubbatu, kubbantu.",
  "anya-e0804n2:446_1": "Kubbeyya, kubbeyyuṁ.",
  "anya-e0804n2:446_2": "Sesaṁ “bhavati, bhavantī”ti vuttanayānusārena sabbattha vitthāretabbaṁ.",
  "anya-e0804n2:447_0": "“Kariyatī”tiādīnipi a kārānantaratyantapadāni evameva yojetabbāni.",
  "anya-e0804n2:447_1": "Ettha ca “kubbati, kubbanti.",
  "anya-e0804n2:447_2": "Kubbasī”tiādinā vuttā ayaṁ padamālā pāḷinayadassanato edisī vuttā.",
  "anya-e0804n2:447_3": "Saddasatthavidū pana sāsanikā saddasattheyeva ādaraṁ katvā “kubbati, kubbasī”ti evaṁpakārāni rūpāni pāḷiyaṁ natthīti maññantā na icchanti.",
  "anya-e0804n2:447_4": "Tehi saddasatthe viya pāḷiyampi “asanto nānukubbantī”tiādīsu okārapaccayassādesabhūto ukāro sareyeva pare vakāraṁ pappotīti maññamānā “kubbanti, kubbante”tiādīniyeva rūpāni icchanti, parasarassābhāvato “kubbati, kubbasī”tiādīni pāḷiyaṁ natthīti na icchanti.",
  "anya-e0804n2:447_5": "Mayaṁ pana pāḷinayadassanato tāni rūpāni icchāma.",
  "anya-e0804n2:447_6": "Atra sotārānaṁ kaṅkhāvinodanatthaṁ kiñci pāḷinayaṁ vadāma –",
  "anya-e0804n2:447_7": "“sīlavanto na kubbanti, bālo sīlāni kubbatī”ti ca, “kasmā bhavaṁ vijanamaraññanissito, tapo idha krubbatī”ti ca, “pharusāhi vācāhi pakrubbamāno”ti ca.",
  "anya-e0804n2:447_8": "Īdisesu pana ṭhānesu akārāgamo kātabbo.",
  "anya-e0804n2:447_9": "Acinteyyo hi pāḷinayo, yebhuyyena saddasatthanayavidūro ca.",
  "anya-e0804n2:447_10": "Tathā hi yathā “agginiṁ sampajjalitaṁ pavisantī”ti pāḷigatidassanato “aggini, agginī, agginayo.",
  "anya-e0804n2:447_11": "Agginiṁ, agginī, agginayo.",
  "anya-e0804n2:447_12": "Aggininā”ti padamālā kātabbā hoti, evameva “bālo sīlāni kubbatī”ti pāḷigatidassanato “kubbati, kubbanti.",
  "anya-e0804n2:447_13": "Kubbasī”ti padamālāpi yojetabbāva.",
  "anya-e0804n2:448_0": "Yathā ca “bahumpetaṁ asabbhi jātavedā”ti pāḷigatidassanato “santo sabbhīhi saddhiṁ sataṁ dhammo na jaraṁ upetīti pavedayantī”ti aṭṭhakathāgatidassanato ca “sabbhi, sabbhī, sabbhayo.",
  "anya-e0804n2:448_1": "Sabbhiṁ, sabbhī, sabbhayo.",
  "anya-e0804n2:448_2": "Sabbhinā”ti padamālā yojetabbā hoti, evameva “bālo sīlāni kubbatī”ti pāḷigatidassanato “kubbati, kubbanti.",
  "anya-e0804n2:448_3": "Kubbasī”ti padamālāpi yojetabbāva.",
  "anya-e0804n2:448_4": "Tathā “krubbati, krubbanti.",
  "anya-e0804n2:448_5": "Krubbasī”tiādi sabbaṁ sabbattha yojetabbaṁ.",
  "anya-e0804n2:449_0": "Idāni yathāpaṭiññātā padamālā anuppattā.",
  "anya-e0804n2:449_1": "Karoti, karonti.",
  "anya-e0804n2:449_2": "Karosi, karotha.",
  "anya-e0804n2:449_3": "Karomi, kummi, karoma, kumma.",
  "anya-e0804n2:449_4": "Kurute, kubbante.",
  "anya-e0804n2:449_5": "Kuruse, kuruvhe.",
  "anya-e0804n2:449_6": "Kare, karumhe.",
  "anya-e0804n2:449_7": "Vattamānāvasena vuttarūpāni.",
  "anya-e0804n2:450_0": "Karotu, kurutu, karontu.",
  "anya-e0804n2:450_1": "Karohi, karotha.",
  "anya-e0804n2:450_2": "Karomi, kummi, karoma, kumma.",
  "anya-e0804n2:450_3": "Kurutaṁ, kubbantaṁ.",
  "anya-e0804n2:450_4": "Karassu, kurussu, kuruvho.",
  "anya-e0804n2:450_5": "Kare, kubbāmase.",
  "anya-e0804n2:450_6": "Pañcamīvasena vuttarūpāni.",
  "anya-e0804n2:451_0": "Ettha pana koci vadeyya –",
  "anya-e0804n2:452_0": "“Na no vivāho nāgehi, katapubbo kudācanaṁ;",
  "anya-e0804n2:453_0": "Taṁ vivāhaṁ asaṁyuttaṁ, kathaṁ amhe karomase”ti",
  "anya-e0804n2:454_0": "Pāḷidassanato “karomase”ti padaṁ kasmā idha na vuttaṁ, nanu karadhātuto paraṁ okāraṁ paṭicca āmasevacanassāvayavabhūto ākāro lopaṁ pappotīti?",
  "anya-e0804n2:454_1": "Tanna, “karomase”ti ettha “āmase”ti vacanassa abhāvato mavacanassa sabbhāvato.",
  "anya-e0804n2:454_2": "Ettha hi sekāro āgamo, tasmā “karomā”ti vattamānāvacanavasena attho gahetabbo, na pana pañcamīvacanavasena.",
  "anya-e0804n2:454_3": "Evaṁbhūto ca sekāro katthaci nāmikapadato paro hoti “ye keci buddhaṁ saraṇaṁ gatāse.",
  "anya-e0804n2:454_4": "Yaṁ balaṁ ahuvamhase”tiādīsu.",
  "anya-e0804n2:454_5": "Katthaci panākhyātikapadato sādesanirādesavasena –",
  "anya-e0804n2:455_0": "“Akaramhasa te kiccaṁ; Okkantāmasi bhūtāni;",
  "anya-e0804n2:456_0": "Sutaṁ netaṁ abhiṇhaso, tasmā evaṁ vademase”ti",
  "anya-e0804n2:457_0": "Ādīsu.",
  "anya-e0804n2:458_0": "Kareyya, kareyyuṁ.",
  "anya-e0804n2:458_1": "Kareyyāsi, kareyyātha.",
  "anya-e0804n2:458_2": "Kareyyāmi, kareyyāma.",
  "anya-e0804n2:458_3": "Kubbetha, kubberaṁ.",
  "anya-e0804n2:458_4": "Kubbetho, kubbeyyavho.",
  "anya-e0804n2:458_5": "Kareyyaṁ, kare, kareyyāmhe.",
  "anya-e0804n2:458_6": "Sattamīvasena vuttarūpāni.",
  "anya-e0804n2:459_0": "Kara, karu.",
  "anya-e0804n2:459_1": "Kare, karittha.",
  "anya-e0804n2:459_2": "Karaṁ, karimha.",
  "anya-e0804n2:459_3": "Karittha, karire.",
  "anya-e0804n2:459_4": "Karittho, karivho.",
  "anya-e0804n2:459_5": "Kariṁ, karimhe.",
  "anya-e0804n2:459_6": "Parokkhāvasena vuttarūpāni.",
  "anya-e0804n2:460_0": "Ettha karāti puriso kammaṁ karīti paṭhamapurisayojanāya yojetabbaṁ.",
  "anya-e0804n2:460_1": "“Āguṁ kara mahārāja, akaraṁ kammadukkaṭa”nti etthāpi “mahārāja bhavaṁ āguṁ karī”ti paṭhamapurisayojanāya yojetabbaṁ.",
  "anya-e0804n2:460_2": "Evañhi sati ayaṁ payogo “maññe bhavaṁ patthayati, rañño bhariyaṁ patibbata”ntiādayo viya paṭhamapurisappayogo bhavati.",
  "anya-e0804n2:461_0": "Jātakaṭṭhakathāyaṁ pana majjhimapurisappayogo vutto “āguṁ karāti mahārāja tvaṁ mahāparādhaṁ mahāpāpaṁ kari.",
  "anya-e0804n2:461_1": "Dukkaṭanti yaṁ kataṁ dukkaṭaṁ hoti,taṁ lāmakaṁ kammaṁ akara”nti, tasmā jātakaṭṭhakathāvasenāpi kadāci karaiti ca karīti ca akaranti ca majjhimapurisappayogo bhavatīti daṭṭhabbaṁ.",
  "anya-e0804n2:461_2": "Yebhuyyavasena pana “puriso kammaṁ kara, puriso kammaṁ kari, ahaṁ kammaṁ akara”nti paṭhamuttamapurisappayogo daṭṭhabbo.",
  "anya-e0804n2:461_3": "Ettha ca karaiti yathāvuttavibhattivasena, karīti ajjatanīvasena, akaranti hiyyattanīvasena vuttaṁ.",
  "anya-e0804n2:461_4": "Tattha “karittho”ti padaṁ “aññaṁ bhattāraṁ pariyesa, mā kisittho mayā vinā”ti ettha “kisittho”ti padena samaṁ parokkhāyattanopadamajjhimapurisekavacanavasena, ediso pana nayo aññatrāpi yathāsambhavaṁ yojetabbo.",
  "anya-e0804n2:462_0": "Akā, akarā, akara iti rassapāṭhopi. Akaru.",
  "anya-e0804n2:462_1": "Ettha “sabbārivijayaṁ akā”ti padaṁ nidassanaṁ.",
  "anya-e0804n2:462_2": "Akarāti puriso kammaṁ akāsīti atītakriyāvācako paṭhamapurisappayogo daṭṭhabbo.",
  "anya-e0804n2:462_3": "Tathā hi “rajjassa kira so bhīto, akarā ālaye bahū”ti pāḷi dissati.",
  "anya-e0804n2:462_4": "“Mā metaṁ akarā kammaṁ, mā me udakamāharī”ti ettha pana santepi atītavācakapaṭṭhamapurisappayogabhāve māsaddayogato hiyyattanajjatanīvibhattiyo pañcamīvibhattiatthe anuttakālikā hutvā “tvaṁ mā karosi, mā āharasī”ti majjhimapurisappayogārahā bhavanti.",
  "anya-e0804n2:463_0": "Kiñca bhiyyo “jarādhammaṁ mā jīrīti alabbhaneyyaṁ ṭhāna”ntiādīsupi santepi atītavācakapaṭhamapurisappayogabhāve māsaddayogato ajjatanīvibhattipañcamīvibhattiatthe anuttakālikā hutvā “mā jīratū”tiādinā paṭhamapurisappayogārahā bhavanti.",
  "anya-e0804n2:463_1": "Tenāhu aṭṭhakathācariyā “jarādhammaṁ mā jīrīti yaṁ mayhaṁ jarāsabhāvaṁ, taṁ mā jīritu.",
  "anya-e0804n2:463_2": "Esa nayo sesesupī”ti.",
  "anya-e0804n2:463_3": "Yaṁ panamhehi “akara iti rassapāṭhopī”ti vuttaṁ, tassa “atikara’makarā’cariya, mayhampetaṁ na ruccatī”ti imāya pāḷiyā vasena atthitā veditabbā.",
  "anya-e0804n2:463_4": "Tassāyamattho “ācariya bhavaṁ atikkantakaraṇaṁ akarā”ti paṭhamapurisavasena gahetabbo.",
  "anya-e0804n2:463_5": "Apica “bhava”nti vattabbe atthe “tva”nti vacanaṁ vattabbamevāti adhippāyavasena “ācariya tvaṁ atikkantakaraṇaṁ karosī”ti yojanāpi kātabbāva.",
  "anya-e0804n2:464_0": "Akaro, akattha, akarotha.",
  "anya-e0804n2:464_1": "Akaraṁ, akaṁ, akaramha, akamha.",
  "anya-e0804n2:464_2": "Ettha “saṁvaḍḍhayitvā puḷinaṁ, akaṁ puḷinacetiya”nti pāḷi nidassanaṁ.",
  "anya-e0804n2:464_3": "Akattha, akatthuṁ.",
  "anya-e0804n2:464_4": "Akuruse, akaravhaṁ.",
  "anya-e0804n2:464_5": "Akariṁ, akaraṁ, akaramhase.",
  "anya-e0804n2:464_6": "Hiyyattanīvasena vuttarūpāni.",
  "anya-e0804n2:465_0": "Ettha ca pañcavidho sekāro āharitvā dassetabbo.",
  "anya-e0804n2:465_1": "Tathā hi pañcavidho sekāro padāvayava apadāvayavaanekantapadāvayava sosaddattha ādesavasena.",
  "anya-e0804n2:465_2": "Tattha padāvayavo sekāro “tvaṁ kammaṁ kuruse, tvaṁ atthakusalo abhavase”tiādīsu daṭṭhabbo.",
  "anya-e0804n2:465_3": "Apadāvayavo pana “tasmā evaṁ vademase.",
  "anya-e0804n2:465_4": "Mūlā akusalā samūhatāse”tiādīsu daṭṭhabbo.",
  "anya-e0804n2:465_5": "Anekantapadāvayavo “arogā ca bhavāmase.",
  "anya-e0804n2:465_6": "Maṇiṁ tāta gaṇhāmase”ādīsu daṭṭhabbo.",
  "anya-e0804n2:465_7": "Ettha hi sekāro yadi pañcamīvibhattiyaṁ āmasevacanassāvayavo, tadā pañcamīvibhattiyuttānaṁ patthanāsīsanatthānaṁ “bhavāmase, gaṇhāmase”ti padānaṁ avayavo hoti.",
  "anya-e0804n2:465_8": "Yadi pana āgamo, pañcamīvibhattiyuttānaṁ patthanāsīsanatthānaṁ “bhavāma, gaṇhāmā”ti padānaṁ avayavo na hoti, evaṁ “bhavāmase”tiādīsu sekārassa anekantapadāvayavattaṁ veditabbaṁ.",
  "anya-e0804n2:465_9": "Sosaddattho “esese eke ekaṭṭhe”ti ettha daṭṭhabbo.",
  "anya-e0804n2:465_10": "Eseseti imassa hi “esoso eko ekaṭṭho”ti attho.",
  "anya-e0804n2:465_11": "Ādeso “akaramhasa te kicca”nti ettha, “okkantāmasi bhūtānī”ti cettha daṭṭhabbo ekārassa akārikārādesakaraṇavasena.",
  "anya-e0804n2:465_12": "Tattha “akaramhasa te kicca”nti imassa “akaramhase te kicca”nti attho.",
  "anya-e0804n2:465_13": "“Akaramhase”ti cettha sace sekāro āgamo, tadā “karamhā”ti padaṁ hiyyattanīparassapade uttamapurisabahuvacanantaṁ.",
  "anya-e0804n2:465_14": "Sace pana mhasevacanassāvayavo, tadā “akaramhase”ti padaṁ hiyyattanīattanopade uttamapurisabahuvacanantaṁ.",
  "anya-e0804n2:465_15": "Evaṁ pañcavidho sekāro bhavatīti avagantabbaṁ.",
  "anya-e0804n2:466_0": "Akari, kari, akāsi, akaruṁ, akariṁsu, akaṁsu, akaṁsuṁ. Akaro, akarittha, akāsittha.",
  "anya-e0804n2:467_0": "Ettha ca akaroti tvaṁ akaroti yojetabbaṁ.",
  "anya-e0804n2:467_1": "“Akaro” iti hi padaṁ “varañce me ado sakkā”ti ettha majjhimapurisekavacanatthaṁ “ado”ti padamiva daṭṭhabbaṁ pāḷiyaṁ avijjamānattepi nayavasena gahetabbattā.",
  "anya-e0804n2:467_2": "Garū pana “akaro”ti vuttaṭṭhāne “akāsī”ti majjhimapurisavacanaṁ icchanti.",
  "anya-e0804n2:467_3": "Tādisañhi padaṁ yebhuyyena paṭhamapurisavacanameva hoti.",
  "anya-e0804n2:467_4": "Tathā hi “adāsi me, akāsi me”ti paṭhamapurisapāḷiyo bahū sandissanti.",
  "anya-e0804n2:467_5": "“Mākāsi mukhasā pāpaṁ, mā kho sūkaramukho ahū”tiādīsu pana māsaddayogato “tvaṁ pāpaṁ mā akāsi, mā sūkaramukho ahosī”ti padayojanā kātabbā hotīti daṭṭhabbaṁ.",
  "anya-e0804n2:468_0": "Akariṁ, kariṁ, akāsiṁ, akarimha, karimha, akāsimha.",
  "anya-e0804n2:468_1": "Akarā, akarū.",
  "anya-e0804n2:468_2": "Akaruse, akarivhaṁ.",
  "anya-e0804n2:468_3": "Akaraṁ, akarimhe.",
  "anya-e0804n2:468_4": "Ajjatanīvasena vuttarūpāni.",
  "anya-e0804n2:469_0": "Karissati, karissanti.",
  "anya-e0804n2:469_1": "Karissasi, karissatha.",
  "anya-e0804n2:469_2": "Karissāmi, karissāma.",
  "anya-e0804n2:469_3": "Karissate, karissante.",
  "anya-e0804n2:469_4": "Karissase, karissavhe.",
  "anya-e0804n2:469_5": "Karissaṁ, kassaṁ iccapi.",
  "anya-e0804n2:469_6": "Tathā hi pāḷi dissati “kassaṁ purisakāriya”nti.",
  "anya-e0804n2:469_7": "Karissamhe.",
  "anya-e0804n2:469_8": "Tathā kāhati, kāhanti.",
  "anya-e0804n2:469_9": "Kāhasi, kāhatha.",
  "anya-e0804n2:469_10": "Kāhāmi, kāhāma.",
  "anya-e0804n2:469_11": "Kāhiti, kāhinti.",
  "anya-e0804n2:469_12": "Kāhisi iccevamādinā yathāsambhavaṁ yojetabbaṁ.",
  "anya-e0804n2:469_13": "Bhavissantīvasena vuttarūpāni.",
  "anya-e0804n2:470_0": "Akarissā, akarissa, akarissaṁsūti sesaṁ sabbaṁ yojetabbaṁ. Kālātipattivasena vuttarūpāni.",
  "anya-e0804n2:471_0": "Kayirati, kayiranti.",
  "anya-e0804n2:471_1": "Kayirasi, kayirātha.",
  "anya-e0804n2:471_2": "Kayirāmi, kayirāma. Kayirate.",
  "anya-e0804n2:471_3": "Sesaṁ yojetabbaṁ.",
  "anya-e0804n2:471_4": "Vattamānāvasena vuttarūpāni.",
  "anya-e0804n2:472_0": "Kayiratu, kayirantu. Sesaṁ yojetabbaṁ. Pañcamīvasena vuttarūpāni.",
  "anya-e0804n2:473_0": "Kayirā, kuyirā. Kayiruṁ.",
  "anya-e0804n2:473_1": "Atrāyaṁ pāḷi “kumbhimhipa’ñjaliṁ kuyirā, cātañcāpi padakkhiṇa”nti.",
  "anya-e0804n2:473_2": "Tattha kumbhimhipi añjalinti chedo.",
  "anya-e0804n2:473_3": "Kayirāsi, kayirātha.",
  "anya-e0804n2:473_4": "Kayirāmi, kayirāma.",
  "anya-e0804n2:473_5": "Kayiretha, kayireraṁ.",
  "anya-e0804n2:473_6": "Kayiretho, kayirāvho.",
  "anya-e0804n2:473_7": "Kayiraṁ, kayirāmhe.",
  "anya-e0804n2:473_8": "Sattamīvasena vuttarūpāni.",
  "anya-e0804n2:474_0": "Tattha kayirāti idaṁ “puññañce puriso kayirā”ti dassanato paṭhamapurisavasena yojetabbaṁ, “adhammaṁ sārathi kayirā”ti etthāpi “sārathi bhavaṁ adhammaṁ kareyyā”ti paṭhamapurisavasena yojetabbaṁ, na majjhimapurisavasena.",
  "anya-e0804n2:474_1": "Atha vā “kayirāsī”ti vattabbe sikāralopaṁ katvā “kayirā”ti majjhimapurisavacanaṁ vuttanti gahetabbaṁ.",
  "anya-e0804n2:475_0": "Ettha pana siyā –",
  "anya-e0804n2:475_1": "yathā “puttaṁ labhetha varada”nti pāḷiyaṁ “labhethā”ti imassa padassa “sabbhireva samāsetha, sabbhi kubbetha santhava”ntiādīsu “samāsethā”tiādīnaṁ viya paṭhamapurisavasena atthaṁ aggahetvā purisavipallāsaṁ katvā “labheyya”nti uttamapurisavasenattho aṭṭhakathācariyehi gahito, tathā tumhehipi “adhammaṁ sārathi kayirā”ti ettha “kayirā”ti padassa purisavipallāsaṁ katvā “kareyyāsī”ti majjhimapurisavasenattho vattabbo, aṭṭhakathācariyehipi “kareyyāsī”ti tadattho vuttoti?",
  "anya-e0804n2:475_2": "Saccaṁ, evaṁ santepi aṭṭhakathācariyehi vohāratthesu paramakosallasamannāgatattā “tva”nti vattabbe atthe bhavaṁsaddo pavattati, “bhava”nti vattabbe atthe tvaṁsaddo pavattatīti cintetvā adhippāyatthavasena “kareyyāsī”ti attho vutto, na purisavipallāsavasena.",
  "anya-e0804n2:475_3": "Tathā hi “puttaṁ labhetha varada”nti imassa aṭṭhakathāyaṁ “labhethā”ti ulliṅgitvā “labheyya”nti purisavipallāsavasena vivaraṇaṁ kataṁ.",
  "anya-e0804n2:475_4": "“Adhammaṁ sārathi kayirā”ti imassa pana aṭṭhakathāyaṁ “kayirā”ti ulliṅgitvā “kareyyāsī”ti vivaraṇaṁ kataṁ, tasmā “adhammaṁ sārathi kayirā”ti ettha purisavipallāso na cintetabbo.",
  "anya-e0804n2:475_5": "Atha vā yathā “puttaṁ labhetha varada”nti ettha ca “kāye rajo na limpethā”tiādīsu ethavacanaṁ gahitaṁ, evaṁ ethavacanaṁ aggahetvā “labhe athā”ti padacchedo karaṇīyo.",
  "anya-e0804n2:475_6": "Evañhi sati purisavipallāsena kiccaṁ natthi.",
  "anya-e0804n2:475_7": "Tattha labheti sattamiyā uttamapurisavacanaṁ “vajjhañcāpi pamocaye”ti padamiva.",
  "anya-e0804n2:475_8": "Athāti adhikārantare nipāto padapūraṇe vā.",
  "anya-e0804n2:475_9": "Ettha ca adhikārantaravasena aparampi varaṁ puttaṁ labheyyanti attho.",
  "anya-e0804n2:475_10": "Yasmā panettha dvinnamatthānaṁ uppatti dissati, yasmā cetesu dvīsu dujjāno bhagavato adhippāyo, tasmā dvepi atthā gahetabbāva.",
  "anya-e0804n2:476_0": "Ettha pana kiñcāpi liṅgavipallāso vibhattivipallāso vacanavipallāso kālavipallāso purisavipallāso akkharavipallāsoti chabbidho vipallāso āharitvā dassetabbo, tathāpi so upari āvibhavissatīti na dassito.",
  "anya-e0804n2:476_1": "Tatra kayirāthāti padaṁ sattamiyā parassapadavasena attanopadavasena ca dvidhā bhijjati, tathā majjhimapurisabahuvacanavasena paṭhamapurisekavacanavasena ca.",
  "anya-e0804n2:476_2": "Tathā hi “yathā puññāni kayirātha, dadantā aparāpara”nti ettha “kayirāthā”ti idaṁ sattamiyā parassapadavasena majjhimapurisabahuvacanavasena ca vuttaṁ.",
  "anya-e0804n2:476_3": "Yathānurūpaṁ puññāni kareyyāthayevāti hi attho.",
  "anya-e0804n2:476_4": "“Kayirātha dhīro puññānī”ti ettha pana “kayirāthā”ti idaṁ sattamiyā attanopadavasena paṭhamapurisekavacanavasena ca vuttaṁ.",
  "anya-e0804n2:476_5": "Kareyyāti hi attho.",
  "anya-e0804n2:476_6": "Idha parokkhādivasena yirapaccayasahitāni rūpāni yebhuyyena sāsane appasiddhānīti na dassitāni.",
  "anya-e0804n2:477_0": "Attano phalaṁ karotīti kāraṇaṁ.",
  "anya-e0804n2:477_1": "Karotīti kattā, evaṁ kārako kārakaṁ vā.",
  "anya-e0804n2:477_2": "Ettha hi kārakasaddo yattha kattukārakakammakārakādivācako, tattha pulliṅgopi hoti, yebhuyyena napuṁsakaliṅgopi.",
  "anya-e0804n2:477_3": "Yattha pana rajatakārakammakāralohakārādivācako, tattha pulliṅgo eva.",
  "anya-e0804n2:477_4": "Kārāpetīti kārāpako.",
  "anya-e0804n2:477_5": "Karaṁ, kubbaṁ, krubbaṁ, karonto, kubbanto, kubbāno, kurumāno, pakruṁbbamāno.",
  "anya-e0804n2:477_6": "Kārikā, kārāpikā.",
  "anya-e0804n2:477_7": "Karontī, kubbantī.",
  "anya-e0804n2:477_8": "Kārakaṁ kulaṁ.",
  "anya-e0804n2:477_9": "Kārāpakaṁ, karontaṁ, kubbantaṁ, kurumānaṁ.",
  "anya-e0804n2:477_10": "Saṅkhāro, parikkhāro, parikkhato, purakkhato, karaṇaṁ, kriyā.",
  "anya-e0804n2:477_11": "Akkharacintakā pana “kriyā” iccapi padamicchanti.",
  "anya-e0804n2:477_12": "Ettha kriyāsaddo kiñcāpi “aphalā hoti akrubbato”tiādīsu kakārarakārasaṁyogavantāni padāni dissanti, tathāpi klesasaddo viya pāḷiyaṁ na dissati, adissamānopi so aṭṭhakathācariyādīhi garūhi gahitattā gahetabbova.",
  "anya-e0804n2:477_13": "Tathā hi “kriyākriyāpattivibhāgadesako”tiādikā saddaracanā dissati.",
  "anya-e0804n2:478_0": "Kātuṁ, kattuṁ.",
  "anya-e0804n2:478_1": "Kātave, kāretuṁ.",
  "anya-e0804n2:478_2": "Katvā, katvāna, kātuna, karitvā, karitvāna, kacca, adhikacca, kariya, kariyāna, purakkhitvā, kāretvā.",
  "anya-e0804n2:478_3": "Aññānipi tumantādīni yojetabbāni.",
  "anya-e0804n2:479_0": "Tatra kaccāti katvā.",
  "anya-e0804n2:479_1": "Adhikaccāti adhikaṁ katvā.",
  "anya-e0804n2:479_2": "Akkharacintakā pana saddasatthanayaṁ nissāya “adhikicca” iti rūpaṁ icchanti, mayaṁ panetādisaṁ rūpaṁ pāḷiyā anukūlaṁ na hotīti na icchāma.",
  "anya-e0804n2:479_3": "Tathā hi therikāgāthāyaṁ gotamiyā parinibbānavacane “padakkhiṇaṁ kacca nipacca pāde”ti pāḷi dissati.",
  "anya-e0804n2:479_4": "Tattha hi padakkhiṇaṁ katvāti attho.",
  "anya-e0804n2:479_5": "Kaccāti padassa dassanena adhikaccāti padampi diṭṭhameva hoti, esa nayo aññatrāpi yathārahaṁ veditabbo.",
  "anya-e0804n2:480_0": "Idāni karotissa dhātussa appamattakaṁ atthātisayayogaṁ kathayāma –",
  "anya-e0804n2:480_1": "taṇhaṅkaro. Kāraṇā.",
  "anya-e0804n2:480_2": "Pharusāhi vācāhi pakrubbamāno.",
  "anya-e0804n2:480_3": "Sante na kurute piyanti.",
  "anya-e0804n2:481_0": "Tatra taṇhaṅkaroti veneyyānaṁ taṇhaṁ lobhaṁ karoti hiṁsatīti taṇhaṅkaro.",
  "anya-e0804n2:481_1": "Atha vā rūpakāyadhammakāyasampattiyā attani sakalalokassa taṇhaṁ sinehaṁ karoti janetīti taṇhaṅkaro.",
  "anya-e0804n2:481_2": "Kāraṇāti hiṁsanā.",
  "anya-e0804n2:481_3": "Pakrubbamānoti hiṁsamāno.",
  "anya-e0804n2:481_4": "Sante na kurute piyanti sappurise attano piye iṭṭhe kante manāpe na karotīti attho.",
  "anya-e0804n2:481_5": "Atha vā piyaṁ piyāyamāno tussamāno modamāno sante na kurute na sevatīti attho.",
  "anya-e0804n2:481_6": "Yathā “rājānaṁ sevatī”ti etasmiṁ atthe rājānaṁ piyaṁ kuruteti saddasatthavidū mantenti, dullabhāyaṁ nīti sādhukaṁ manasi kātabbā.",
  "anya-e0804n2:482_0": "Ettha ca parikkhārasaddassa atthuddhāro nīyate, “parikkhāroti sattahi nagaraparikkhārehi suparikkhittaṁ hotī”tiādīsu parivāro vuccati.",
  "anya-e0804n2:482_1": "“Ratho setaparikkhāro, jhānakkho cakkavīriyo”tiādīsu alaṅkāro.",
  "anya-e0804n2:482_2": "“Ye cime pabbajitena jīvitaparikkhārā samudānetabbā”tiādīsu sambhāro.",
  "anya-e0804n2:482_3": "Etthetañhi vuccati –",
  "anya-e0804n2:483_0": "Sāsanaññūhi viññūhi, parikkhāroti sāsane;",
  "anya-e0804n2:484_0": "Parivāro alaṅkāro, sambhāro ca pavuccati.",
  "anya-e0804n2:485_0": "Jāgara niddakkhaye. Jāgaroti. Jāgaraṁ. Dīghā jāgarato ratti.",
  "anya-e0804n2:486_0": "Tanādī ettakā diṭṭhā, dhātavo me yathābalaṁ;",
  "anya-e0804n2:487_0": "Suttesvaññepi pekkhitvā, gaṇhavho atthayuttitoti.",
  "anya-e0804n2:488_0": "Tanādigaṇoyaṁ.",
  "anya-e0804n2:489_0": "Rudhādichakkaṁ vividhatthasāraṁ,",
  "anya-e0804n2:490_0": "Matiṅkaraṁ viññujanādhirāmaṁ;",
  "anya-e0804n2:491_0": "Uḷārachandehi susevanīyaṁ,",
  "anya-e0804n2:492_0": "Suvaṇṇahaṁsehi suciṁva ṭhānaṁ.",
  "anya-e0804n2:493_0": "Iti navaṅge sāṭṭhakathe piṭakattaye byappathagatīsu viññūnaṁ",
  "anya-e0804n2:494_0": "Kosallatthāya kate saddanītippakaraṇe rudhādichakkaṁ",
  "anya-e0804n2:495_0": "Nāma",
  "anya-e0804n2:496_0": "Sattarasamo paricchedo."
}