{
  "atk-s0404a17:0_0": "3. Mahāvaggo",
  "atk-s0404a17:1_0": "1. Sīhanādasuttavaṇṇanā",
  "atk-s0404a17:2_0": "21.",
  "atk-s0404a17:2_1": "Tatiyassa paṭhame visamagateti visamaṭṭhānesu gocaresu gate.",
  "atk-s0404a17:2_2": "Saṅghātaṁ āpādesinti ghātaṁ vadhaṁ pāpesiṁ.",
  "atk-s0404a17:2_3": "Tassa hi ussannatejatāya khuddakesu pāṇesu anukampā hoti.",
  "atk-s0404a17:2_4": "Tasmā ye paṭisattubhāvena saṇṭhātuṁ sakkhissanti, ye dubbalā palāyitukāmā bhavissanti, te palāyissantīti sīhanādaṁ naditvāva gocarāya pakkamati.",
  "atk-s0404a17:2_5": "Tathāgatassetaṁ adhivacananti yadi hi sahanatāya hananatāya ca sīho, tathāgato hi sabbāni ca iṭṭhāniṭṭhāni sahati, sabbaparappavādino ca vādānaṁ nimmathanena hanati.",
  "atk-s0404a17:2_6": "Idamassa hoti sīhanādasminti ayamassa sīhanādo.",
  "atk-s0404a17:3_0": "Tathāgatabalānīti aññehi asādhāraṇāni tathāgatasseva balāni.",
  "atk-s0404a17:3_1": "Yathā vā pubbabuddhānaṁ balāni puññasampattiyā āgatāni, tathā āgatabalānītipi attho.",
  "atk-s0404a17:3_2": "Tattha duvidhaṁ tathāgatassa balaṁ kāyabalaṁ ñāṇabalaṁ.",
  "atk-s0404a17:3_3": "Tesu kāyabalaṁ hatthikulānusārena veditabbaṁ.",
  "atk-s0404a17:3_4": "Vuttañhetaṁ porāṇehi –",
  "atk-s0404a17:4_0": "“Kālāvakañca gaṅgeyyaṁ, paṇḍaraṁ tambapiṅgalaṁ;",
  "atk-s0404a17:5_0": "Gandhamaṅgalahemañca, uposathachaddantime dasā”ti.",
  "atk-s0404a17:6_0": "Imāni dasa hatthikulāni.",
  "atk-s0404a17:6_1": "Tattha kālāvakanti pakatihatthikulaṁ daṭṭhabbaṁ.",
  "atk-s0404a17:6_2": "Yaṁ dasannaṁ purisānaṁ kāyabalaṁ, taṁ ekassa kālāvakassa hatthino.",
  "atk-s0404a17:6_3": "Yaṁ dasannaṁ kālāvakānaṁ balaṁ, taṁ ekassa gaṅgeyyassa.",
  "atk-s0404a17:6_4": "Yaṁ dasannaṁ gaṅgeyyānaṁ, taṁ ekassa paṇḍarassa.",
  "atk-s0404a17:6_5": "Yaṁ dasannaṁ paṇḍarānaṁ, taṁ ekassa tambassa.",
  "atk-s0404a17:6_6": "Yaṁ dasannaṁ tambānaṁ, taṁ ekassa piṅgalassa.",
  "atk-s0404a17:6_7": "Yaṁ dasannaṁ piṅgalānaṁ, taṁ ekassa gandhahatthino.",
  "atk-s0404a17:6_8": "Yaṁ dasannaṁ gandhahatthīnaṁ, taṁ ekassa maṅgalassa.",
  "atk-s0404a17:6_9": "Yaṁ dasannaṁ maṅgalānaṁ, taṁ ekassa hemassa.",
  "atk-s0404a17:6_10": "Yaṁ dasannaṁ hemānaṁ, taṁ ekassa uposathassa.",
  "atk-s0404a17:6_11": "Yaṁ dasannaṁ uposathānaṁ, taṁ ekassa chaddantassa.",
  "atk-s0404a17:6_12": "Yaṁ dasannaṁ chaddantānaṁ, taṁ ekassa tathāgatassa.",
  "atk-s0404a17:6_13": "Nārāyanasaṅghātabalantipi idameva vuccati.",
  "atk-s0404a17:6_14": "Tadetaṁ pakatihatthigaṇanāya hatthīnaṁ koṭisahassānaṁ, purisagaṇanāya dasannaṁ purisakoṭisahassānaṁ balaṁ hoti.",
  "atk-s0404a17:6_15": "Idaṁ tāva tathāgatassa kāyabalaṁ.",
  "atk-s0404a17:7_0": "Ñāṇabalaṁ pana pāḷiyaṁ tāva āgatameva.",
  "atk-s0404a17:7_1": "Dasabalañāṇaṁ, majjhime āgataṁ catuvesārajjañāṇaṁ, aṭṭhasu parisāsu akampanañāṇaṁ, catuyoniparicchedañāṇaṁ, pañcagatiparicchedañāṇaṁ, saṁyuttake āgatāni tesattati ñāṇāni sattasattati ñāṇānīti, evaṁ aññānipi anekāni ñāṇabalaṁ nāma.",
  "atk-s0404a17:7_2": "Idhāpi ñāṇabalameva adhippetaṁ.",
  "atk-s0404a17:7_3": "Ñāṇañhi akampiyaṭṭhena upatthambhanaṭṭhena ca balanti vuttaṁ.",
  "atk-s0404a17:8_0": "Āsabhaṁṭhānanti seṭṭhaṭṭhānaṁ uttamaṭṭhānaṁ.",
  "atk-s0404a17:8_1": "Āsabhā vā pubbabuddhā, tesaṁ ṭhānanti attho.",
  "atk-s0404a17:8_2": "Apica gavasatajeṭṭhako usabho, gavasahassajeṭṭhako vasabho.",
  "atk-s0404a17:8_3": "Vajasatajeṭṭhako vā usabho, vajasahassajeṭṭhako vasabho.",
  "atk-s0404a17:8_4": "Sabbagavaseṭṭho sabbaparissayasaho seto pāsādiko mahābhāravaho asanisatasaddehipi asampakampiyo nisabho, so idha usabhoti adhippeto.",
  "atk-s0404a17:8_5": "Idampi hi tassa pariyāyavacanaṁ.",
  "atk-s0404a17:8_6": "Usabhassa idanti āsabhaṁ.",
  "atk-s0404a17:8_7": "Ṭhānanti catūhi pādehi pathaviṁ uppīḷetvā acalaṭṭhānaṁ.",
  "atk-s0404a17:8_8": "Idaṁ pana āsabhaṁ viyāti āsabhaṁ.",
  "atk-s0404a17:8_9": "Yatheva hi nisabhasaṅkhāto usabho usabhabalena samannāgato catūhi pādehi pathaviṁ uppīḷetvā acalaṭṭhānena tiṭṭhati, evaṁ tathāgatopi dasahi tathāgatabalehi samannāgato catūhi vesārajjapādehi aṭṭhaparisapathaviṁ uppīḷetvā sadevake loke kenaci paccatthikena paccāmittena akampiyo acalaṭṭhānena tiṭṭhati.",
  "atk-s0404a17:8_10": "Evaṁ tiṭṭhamāno ca taṁ āsabhaṁ ṭhānaṁ paṭijānāti upagacchati na paccakkhāti attani āropeti.",
  "atk-s0404a17:8_11": "Tena vuttaṁ –",
  "atk-s0404a17:8_12": "“āsabhaṁ ṭhānaṁ paṭijānātī”ti.",
  "atk-s0404a17:9_0": "Parisāsūti aṭṭhasu parisāsu.",
  "atk-s0404a17:9_1": "Sīhanādaṁ nadatīti seṭṭhanādaṁ nadati, abhītanādaṁ nadati, sīhanādasadisaṁ vā nādaṁ nadati.",
  "atk-s0404a17:9_2": "Tatrāyaṁ upamā –",
  "atk-s0404a17:9_3": "yathā sīho sīhabalena samannāgato sabbattha visārado vigatalomahaṁso sīhanādaṁ nadati, evaṁ tathāgatasīhopi tathāgatabalehi samannāgato aṭṭhasu parisāsu visārado vigatalomahaṁso “iti sakkāyo”tiādinā nayena nānāvidhadesanāvilāsasampannaṁ sīhanādaṁ nadati.",
  "atk-s0404a17:9_4": "Tena vuttaṁ –",
  "atk-s0404a17:9_5": "“parisāsu sīhanādaṁ nadatī”ti.",
  "atk-s0404a17:10_0": "Brahmacakkaṁ pavattetīti ettha brahmanti seṭṭhaṁ uttamaṁ visiṭṭhaṁ.",
  "atk-s0404a17:10_1": "Cakkanti dhammacakkaṁ.",
  "atk-s0404a17:10_2": "Taṁ panetaṁ duvidhaṁ hoti paṭivedhañāṇañceva desanāñāṇañca.",
  "atk-s0404a17:10_3": "Tattha paññāpabhāvitaṁ attano ariyaphalāvahaṁ paṭivedhañāṇaṁ, karuṇāpabhāvitaṁ sāvakānaṁ ariyaphalāvahaṁ desanāñāṇaṁ.",
  "atk-s0404a17:10_4": "Tattha paṭivedhañāṇaṁ uppajjamānaṁ uppannanti duvidhaṁ.",
  "atk-s0404a17:10_5": "Tañhi abhinikkhamanato yāva arahattamaggā uppajjamānaṁ, phalakkhaṇe uppannaṁ nāma.",
  "atk-s0404a17:10_6": "Tusitabhavanato vā yāva mahābodhipallaṅke arahattamaggā uppajjamānaṁ, phalakkhaṇe uppannaṁ nāma.",
  "atk-s0404a17:10_7": "Dīpaṅkarato vā paṭṭhāya yāva arahattamaggā uppajjamānaṁ, phalakkhaṇe uppannaṁ nāma.",
  "atk-s0404a17:10_8": "Desanāñāṇampi pavattamānaṁ pavattanti duvidhaṁ.",
  "atk-s0404a17:10_9": "Tañhi yāva aññāsikoṇḍaññassa sotāpattimaggā pavattamānaṁ, phalakkhaṇe pavattaṁ nāma.",
  "atk-s0404a17:10_10": "Tesu paṭivedhañāṇaṁ lokuttaraṁ, desanāñāṇaṁ lokiyaṁ.",
  "atk-s0404a17:10_11": "Ubhayampi panetaṁ aññehi asādhāraṇaṁ, buddhānaṁyeva orasañāṇaṁ.",
  "atk-s0404a17:11_0": "Idāni yehi dasahi balehi samannāgato tathāgato āsabhaṁ ṭhānaṁ paṭijānāti, tāni vitthārato dassetuṁ katamāni dasa?",
  "atk-s0404a17:11_1": "Idha, bhikkhave, tathāgato ṭhānañca ṭhānatotiādimāha.",
  "atk-s0404a17:11_2": "Tattha ṭhānañca ṭhānatoti kāraṇañca kāraṇato.",
  "atk-s0404a17:11_3": "Kāraṇañhi yasmā tattha phalaṁ tiṭṭhati, tadāyattavuttitāya uppajjati ceva pavattati ca, tasmā ṭhānanti vuccati.",
  "atk-s0404a17:11_4": "Taṁ bhagavā “ye ye dhammā yesaṁ yesaṁ dhammānaṁ hetū paccayā uppādāya, taṁ taṁ ṭhānaṁ.",
  "atk-s0404a17:11_5": "Ye ye dhammā yesaṁ yesaṁ dhammānaṁ na hetū na paccayā uppādāya, taṁ taṁ aṭṭhāna”nti pajānanto ṭhānañca ṭhānato aṭṭhānañca aṭṭhānato yathābhūtaṁ pajānāti.",
  "atk-s0404a17:11_6": "Abhidhamme panetaṁ “tattha katamaṁ tathāgatassa ṭhānañca ṭhānato aṭṭhānañca aṭṭhānato yathābhūtaṁ ñāṇa”ntiādinā nayena vitthāritameva.",
  "atk-s0404a17:11_7": "Yampīti yena ñāṇena.",
  "atk-s0404a17:11_8": "Idampi, bhikkhave, tathāgatassāti idampi ṭhānāṭṭhānañāṇaṁ tathāgatassa tathāgatabalaṁ nāma hotīti attho.",
  "atk-s0404a17:11_9": "Evaṁ sabbapadesu yojanā veditabbā.",
  "atk-s0404a17:12_0": "Kammasamādānānanti samādiyitvā katānaṁ kusalākusalakammānaṁ, kammameva vā kammasamādānaṁ.",
  "atk-s0404a17:12_1": "Ṭhānaso hetusoti paccayato ceva hetuto ca.",
  "atk-s0404a17:12_2": "Tattha gatiupadhikālapayogā vipākassa ṭhānaṁ, kammaṁ hetu.",
  "atk-s0404a17:12_3": "Imassa pana ñāṇassa vitthārakathā “atthekaccāni pāpakāni kammasamādānāni gatisampattipaṭibāḷhāni na vipaccantī”tiādinā nayena abhidhamme āgatāyeva.",
  "atk-s0404a17:13_0": "Sabbatthagāmininti sabbagatigāminiñca agatigāminiñca.",
  "atk-s0404a17:13_1": "Paṭipadanti maggaṁ.",
  "atk-s0404a17:13_2": "Yathābhūtaṁ pajānātīti bahūsupi manussesu ekameva pāṇaṁ ghātentesu “imassa cetanā nirayagāminī bhavissati, imassa tiracchānayonigāminī”ti iminā nayena ekavatthusmimpi kusalākusalacetanāsaṅkhātānaṁ paṭipattīnaṁ aviparītato sabhāvaṁ jānāti.",
  "atk-s0404a17:13_3": "Imassapi ca ñāṇassa vitthārakathā “tattha katamaṁ tathāgatassa sabbatthagāminiṁ paṭipadaṁ yathābhūtaṁ ñāṇaṁ?",
  "atk-s0404a17:13_4": "Idha tathāgato ayaṁ maggo ayaṁ paṭipadā nirayagāminīti pajānātī”tiādinā nayena abhidhamme āgatāyeva.",
  "atk-s0404a17:14_0": "Anekadhātunti cakkhudhātuādīhi kāmadhātuādīhi vā dhātūhi bahudhātuṁ.",
  "atk-s0404a17:14_1": "Nānādhātunti tāsaṁyeva dhātūnaṁ vilakkhaṇatāya nānappakāradhātuṁ.",
  "atk-s0404a17:14_2": "Lokanti khandhāyatanadhātulokaṁ.",
  "atk-s0404a17:14_3": "Yathābhūtaṁ pajānātīti tāsaṁ dhātūnaṁ aviparītato sabhāvaṁ paṭivijjhati.",
  "atk-s0404a17:14_4": "Idampi ñāṇaṁ “tattha katamaṁ tathāgatassa anekadhātunānādhātulokaṁ yathābhūtaṁ ñāṇaṁ?",
  "atk-s0404a17:14_5": "Idha tathāgato khandhanānattaṁ pajānātī”tiādinā nayena abhidhamme vitthāritameva.",
  "atk-s0404a17:15_0": "Nānādhimuttikatanti hīnādīhi adhimuttīhi nānādhimuttikabhāvaṁ.",
  "atk-s0404a17:15_1": "Idampi ñāṇaṁ “tattha katamaṁ tathāgatassa sattānaṁ nānādhimuttikataṁ yathābhūtaṁ ñāṇaṁ?",
  "atk-s0404a17:15_2": "Idha tathāgato pajānāti santi sattā hīnādhimuttikā”tiādinā nayena abhidhamme vitthāritameva.",
  "atk-s0404a17:16_0": "Parasattānanti padhānasattānaṁ.",
  "atk-s0404a17:16_1": "Parapuggalānanti tato aññesaṁ hīnasattānaṁ.",
  "atk-s0404a17:16_2": "Ekatthameva vā etaṁ padadvayaṁ, veneyyavasena dvidhā vuttaṁ.",
  "atk-s0404a17:16_3": "Indriyaparopariyattanti saddhādīnaṁ indriyānaṁ parabhāvañca aparabhāvañca, vuddhiñca hāniñcāti attho.",
  "atk-s0404a17:16_4": "Imassāpi ñāṇassa vitthārakathā “tattha katamaṁ tathāgatassa parasattānaṁ parapuggalānaṁ indriyaparopariyattaṁ yathābhūtaṁ ñāṇaṁ ?",
  "atk-s0404a17:16_5": "Idha tathāgato sattānaṁ āsayaṁ pajānātī”ti ādinā nayena abhidhamme āgatāyeva.",
  "atk-s0404a17:17_0": "Jhānavimokkhasamādhisamāpattīnanti paṭhamādīnaṁ catunnaṁ jhānānaṁ, “rūpī rūpāni passatī”tiādīnaṁ aṭṭhannaṁ vimokkhānaṁ, savitakkasavicārādīnaṁ tiṇṇaṁ samādhīnaṁ, paṭhamajjhānasamāpattiādīnañca navannaṁ anupubbasamāpattīnaṁ.",
  "atk-s0404a17:17_1": "Saṁkilesanti hānabhāgiyadhammaṁ.",
  "atk-s0404a17:17_2": "Vodānanti visesabhāgiyadhammaṁ.",
  "atk-s0404a17:17_3": "Vuṭṭhānanti “vodānampi vuṭṭhānaṁ, tamhā tamhā samādhimhā vuṭṭhānampi vuṭṭhāna”nti evaṁ vuttaṁ paguṇajjhānañceva bhavaṅgaphalasamāpattiyo ca.",
  "atk-s0404a17:17_4": "Heṭṭhimaṁ heṭṭhimañhi paguṇajjhānaṁ uparimassa uparimassa padaṭṭhānaṁ hoti, tasmā “vodānampi vuṭṭhāna”nti vuttaṁ.",
  "atk-s0404a17:17_5": "Bhavaṅgena pana sabbajjhānehi vuṭṭhānaṁ hoti, phalasamāpattiyā nirodhasamāpattito vuṭṭhānaṁ hoti.",
  "atk-s0404a17:17_6": "Taṁ sandhāya ca “tamhā tamhā samādhimhā vuṭṭhānampi vuṭṭhāna”nti vuttaṁ.",
  "atk-s0404a17:17_7": "Idampi ñāṇaṁ “tattha katamaṁ tathāgatassa jhānavimokkhasamādhisamāpattīnaṁ saṁkilesaṁ vodānaṁ vuṭṭhānaṁ yathābhūtaṁ ñāṇaṁ?",
  "atk-s0404a17:17_8": "Jhāyīti cattāro jhāyī, atthekacco jhāyī sampattiṁyeva samānaṁ vipattīti paccetī”tiādinā nayena abhidhamme vitthāritameva.",
  "atk-s0404a17:17_9": "Sabbañāṇānaṁ vitthārakathāya vinicchayo sammohavinodaniyā vibhaṅgaṭṭhakathāya vutto, pubbenivāsānussatidibbacakkhuñāṇakathā visuddhimagge vitthāritā, āsavakkhayakathā heṭṭhā vuttāyevāti.",
  "atk-s0404a17:18_0": "Tattha paravādīkathā hoti “dasabalañāṇaṁ nāma pāṭiyekkaṁ ñāṇaṁ natthi, sabbaññutaññāṇassevāyaṁ pabhedo”ti.",
  "atk-s0404a17:18_1": "Taṁ na tathā daṭṭhabbaṁ.",
  "atk-s0404a17:18_2": "Aññameva hi dasabalañāṇaṁ, aññaṁ sabbaññutaññāṇaṁ.",
  "atk-s0404a17:18_3": "Dasabalañāṇañhi sakasakakiccameva jānāti, sabbaññutaññāṇaṁ tampi tato avasesampi jānāti.",
  "atk-s0404a17:18_4": "Dasabalañāṇesu hi paṭhamaṁ kāraṇākāraṇameva jānāti, dutiyaṁ kammavipākantarameva, tatiyaṁ kammaparicchedameva, catutthaṁ dhātunānattakāraṇameva, pañcamaṁ sattānaṁ ajjhāsayādhimuttimeva, chaṭṭhaṁ indriyānaṁ tikkhamudubhāvameva, sattamaṁ jhānādīhi saddhiṁ tesaṁ saṁkilesādimeva, aṭṭhamaṁ pubbenivutthakkhandhasantatimeva, navamaṁ sattānaṁ cutipaṭisandhimeva, dasamaṁ saccaparicchedameva.",
  "atk-s0404a17:18_5": "Sabbaññutaññāṇaṁ pana etehi jānitabbañca tato uttariñca pajānāti, etesaṁ pana kiccaṁ na sabbaṁ karoti.",
  "atk-s0404a17:18_6": "Tañhi jhānaṁ hutvā appetuṁ na sakkoti, iddhi hutvā vikubbituṁ na sakkoti, maggo hutvā kilese khepetuṁ na sakkoti.",
  "atk-s0404a17:19_0": "Apica paravādī evaṁ pucchitabbo “dasabalañāṇaṁ nāmetaṁ savitakkasavicāraṁ avitakkavicāramattaṁ avitakkaavicāraṁ, kāmāvacaraṁ rūpāvacaraṁ arūpāvacaraṁ, lokiyaṁ lokuttara”nti.",
  "atk-s0404a17:19_1": "Jānanto “paṭipāṭiyā satta ñāṇāni savitakkasavicārānī”ti vakkhati, “tato parāni dve avitakkaavicārānī”ti vakkhati.",
  "atk-s0404a17:19_2": "“Āsavakkhayañāṇaṁ siyā savitakkasavicāraṁ siyā avitakkavicāramattaṁ, siyā avitakkaavicāra”nti vakkhati.",
  "atk-s0404a17:19_3": "Tathā “paṭipāṭiyā satta kāmāvacarāni, tato dve rūpāvacarāni, avasāne ekaṁ lokuttara”nti vakkhati.",
  "atk-s0404a17:19_4": "“Sabbaññutaññāṇaṁ pana savitakkasavicārameva lokiyamevā”ti vakkhati.",
  "atk-s0404a17:20_0": "Evamettha anupadavaṇṇanaṁ ñatvā idāni yasmā tathāgato paṭhamaṁyeva ṭhānāṭṭhānañāṇena veneyyasattānaṁ āsavakkhayādhigamassa ceva anadhigamassa ca ṭhānāṭṭhānabhūtaṁ kilesāvaraṇābhāvaṁ passati lokiyasammādiṭṭhiṭṭhānādidassanato niyatamicchādiṭṭhiṭṭhānābhāvadassanato ca.",
  "atk-s0404a17:20_1": "Atha nesaṁ kammavipākañāṇena vipākāvaraṇābhāvaṁ passati tihetukappaṭisandhidassanato, sabbatthagāminipaṭipadāñāṇena kammāvaraṇābhāvaṁ passati ānantariyakammābhāvadassanato.",
  "atk-s0404a17:20_2": "Evamanāvaraṇānaṁ anekadhātunānādhātuñāṇena anukūladhammadesanatthaṁ cariyāvisesaṁ passati dhātuvemattadassanato.",
  "atk-s0404a17:20_3": "Atha nesaṁ nānādhimuttikatañāṇena adhimuttiṁ passati payogaṁ anādiyitvāpi adhimuttivasena dhammadesanatthaṁ.",
  "atk-s0404a17:20_4": "Athevaṁ diṭṭhādhimuttīnaṁ yathāsatti yathābalaṁ dhammaṁ desetuṁ indriyaparopariyattiñāṇena indriyaparopariyattaṁ passati saddhādīnaṁ tikkhamudubhāvadassanato.",
  "atk-s0404a17:20_5": "Evaṁ pariññātindriyaparopariyattā pana te sace dūre honti, atha jhānādiñāṇena jhānādīsu vasībhūtattā iddhivisesena te khippaṁ upagacchati.",
  "atk-s0404a17:20_6": "Upagantvā ca nesaṁ pubbenivāsānussatiñāṇena pubbajātibhavaṁ, dibbacakkhānubhāvato pattabbena cetopariyañāṇena sampati cittavisesaṁ passanto āsavakkhayañāṇānubhāvena āsavakkhayagāminiyā paṭipadāya vigatasammohattā āsavakkhayāya dhammaṁ deseti.",
  "atk-s0404a17:20_7": "Tasmā iminānukkamena imāni balāni vuttānīti veditabbāni.",
  "atk-s0404a17:21_0": "2. Adhivuttipadasuttavaṇṇanā",
  "atk-s0404a17:22_0": "22.",
  "atk-s0404a17:22_1": "Dutiye ye te dhammāti ye te dasabalañāṇaṁ sabbaññutaññāṇadhammā.",
  "atk-s0404a17:22_2": "Adhivuttipadānanti adhivacanapadānaṁ, khandhāyatanadhātudhammānanti attho.",
  "atk-s0404a17:22_3": "Adhivuttiyoti hi adhivacanāni vuccanti, tesaṁ ye padabhūtā desanāya padaṭṭhānattā.",
  "atk-s0404a17:22_4": "Atītā buddhāpi hi ete dhamme kathayiṁsu, anāgatāpi eteva kathayissanti.",
  "atk-s0404a17:22_5": "Tasmā khandhādayo adhivuttipadāni nāma.",
  "atk-s0404a17:22_6": "Tesaṁ adhivuttipadānaṁ.",
  "atk-s0404a17:22_7": "Atha vā bhūtamatthaṁ abhibhavitvā yathāsabhāvato aggahetvā vattanato adhivuttiyoti diṭṭhiyo vuccanti, adhivuttīnaṁ padāni adhivuttipadāni, diṭṭhidīpakāni vacanānīti attho.",
  "atk-s0404a17:22_8": "Tesaṁ adhivuttipadānaṁ diṭṭhivohārānaṁ.",
  "atk-s0404a17:22_9": "Abhiññā sacchikiriyāyāti jānitvā paccakkhakaraṇatthāya.",
  "atk-s0404a17:22_10": "Visāradoti ñāṇasomanassappatto.",
  "atk-s0404a17:22_11": "Tatthāti tesu dhammesu tesaṁ tesaṁ tathā tathā dhammaṁ desetunti tesaṁ tesaṁ diṭṭhigatikānaṁ vā itaresaṁ vā āsayaṁ ñatvā tathā tathā dhammaṁ desetuṁ.",
  "atk-s0404a17:22_12": "Hīnaṁ vā hīnanti ñassatīti hīnaṁ vā dhammaṁ “hīno dhammo”ti jānissati.",
  "atk-s0404a17:22_13": "Ñāteyyanti ñātabbaṁ.",
  "atk-s0404a17:22_14": "Daṭṭheyyanti daṭṭhabbaṁ.",
  "atk-s0404a17:22_15": "Sacchikareyyanti sacchikātabbaṁ.",
  "atk-s0404a17:22_16": "Tatthatattha yathābhūtañāṇanti tesu tesu dhammesu yathāsabhāvañāṇaṁ.",
  "atk-s0404a17:22_17": "Iminā sabbaññutaññāṇaṁ dasseti.",
  "atk-s0404a17:22_18": "Evaṁ sabbaññutaññāṇaṁ dassetvā puna dasabalañāṇaṁ dassento dasayimānītiādimāha.",
  "atk-s0404a17:22_19": "Dasabalañāṇampi hi tattha tattha yathābhūtañāṇamevāti.",
  "atk-s0404a17:23_0": "3. Kāyasuttavaṇṇanā",
  "atk-s0404a17:24_0": "23.",
  "atk-s0404a17:24_1": "Tatiye āpanno hoti kañcideva desanti kañci āpattikoṭṭhāsaṁ āpanno hoti.",
  "atk-s0404a17:24_2": "Anuviccāti anupavisitvā pariyogāhetvā.",
  "atk-s0404a17:24_3": "Kāyaduccaritanti tividhaṁ kāyaduccaritaṁ.",
  "atk-s0404a17:24_4": "Vacīduccaritanti catubbidhaṁ vacīduccaritaṁ.",
  "atk-s0404a17:24_5": "Pāpikā issāti lāmikā usūyā.",
  "atk-s0404a17:24_6": "Paññāya disvāti sahavipassanāya maggapaññāya passitvā passitvā pahātabbā.",
  "atk-s0404a17:24_7": "Ijjhatīti samijjhati.",
  "atk-s0404a17:24_8": "Upavāsassāti nissāya upasaṅkamitvā vasantassa.",
  "atk-s0404a17:24_9": "Abhibhuyyāti ajjhottharitvā madditvā.",
  "atk-s0404a17:24_10": "Irīyatīti vattati.",
  "atk-s0404a17:24_11": "Imasmiṁ sutte sahavipassanāya maggo kathito.",
  "atk-s0404a17:25_0": "4. Mahācundasuttavaṇṇanā",
  "atk-s0404a17:26_0": "24.",
  "atk-s0404a17:26_1": "Catutthe jānāmimaṁ dhammanti iminā ñāṇavādassa vadanākāro vutto.",
  "atk-s0404a17:26_2": "Bhāvitakāyomhītiādīhi bhāvanāvādassa.",
  "atk-s0404a17:26_3": "Tatiyavāre dvepi vādā ekato vuttā, tayopi cete arahattameva paṭijānanti.",
  "atk-s0404a17:26_4": "Aḍḍhavādaṁ vadeyyāti aḍḍhohamasmīti vādaṁ vadeyya.",
  "atk-s0404a17:26_5": "Upanīhātunti nīharitvā dātuṁ.",
  "atk-s0404a17:27_0": "5. Kasiṇasuttavaṇṇanā",
  "atk-s0404a17:28_0": "25.",
  "atk-s0404a17:28_1": "Pañcame sakalaṭṭhena kasiṇāni, tadārammaṇānaṁ dhammānaṁ khettaṭṭhena adhiṭṭhānaṭṭhena vā āyatanānīti kasiṇāyatanāni.",
  "atk-s0404a17:28_2": "Uddhanti upari gagaṇatalābhimukhaṁ.",
  "atk-s0404a17:28_3": "Adhoti heṭṭhā bhūmitalābhimukhaṁ.",
  "atk-s0404a17:28_4": "Tiriyanti khettamaṇḍalaṁ viya samantā paricchinditvā.",
  "atk-s0404a17:28_5": "Ekacco hi uddhameva kasiṇaṁ vaḍḍheti, ekacco adho, ekacco samantato.",
  "atk-s0404a17:28_6": "Tena tena vā kāraṇena evaṁ pasāreti ālokamiva rūpadassanakāmo.",
  "atk-s0404a17:28_7": "Tena vuttaṁ –",
  "atk-s0404a17:28_8": "“pathavīkasiṇameko sañjānāti uddhaṁ adho tiriya”nti.",
  "atk-s0404a17:28_9": "Advayanti idaṁ pana ekassa aññabhāvānupagamanatthaṁ vuttaṁ.",
  "atk-s0404a17:28_10": "Yathā hi udakaṁ paviṭṭhassa sabbadisāsu udakameva hoti na aññaṁ, evameva pathavīkasiṇaṁ pathavīkasiṇameva hoti.",
  "atk-s0404a17:28_11": "Natthi tassa aññakasiṇasambhedoti.",
  "atk-s0404a17:28_12": "Eseva nayo sabbattha.",
  "atk-s0404a17:28_13": "Appamāṇanti idaṁ tassa tassa pharaṇaappamāṇavasena vuttaṁ.",
  "atk-s0404a17:28_14": "Tañhi cetasā pharanto sakalameva pharati, “ayamassa ādi, idaṁ majjha”nti pamāṇaṁ na gaṇhāti.",
  "atk-s0404a17:28_15": "Viññāṇakasiṇanti cettha kasiṇugghāṭimākāse pavattaviññāṇaṁ.",
  "atk-s0404a17:28_16": "Tattha kasiṇavasena kasiṇugghāṭimākāse, kasiṇugghāṭimākāsavasena tattha pavattaviññāṇe uddhaṁadhotiriyatā veditabbā.",
  "atk-s0404a17:28_17": "Ayamettha saṅkhepo, kammaṭṭhānabhāvanānayena panetāni pathavīkasiṇādīni vitthārato visuddhimagge vuttāneva.",
  "atk-s0404a17:29_0": "6. Kāḷīsuttavaṇṇanā",
  "atk-s0404a17:30_0": "26.",
  "atk-s0404a17:30_1": "Chaṭṭhe kumāripañhesūti kumārīnaṁ māradhītānaṁ pucchāsu.",
  "atk-s0404a17:30_2": "Atthassapattiṁ hadayassa santinti dvīhipi padehi arahattameva kathitaṁ.",
  "atk-s0404a17:30_3": "Senanti rāgādikilesasenaṁ.",
  "atk-s0404a17:30_4": "Piyasātarūpanti piyajātikesu ca sātajātikesu ca vatthūsu uppajjanato evaṁladdhanāmaṁ.",
  "atk-s0404a17:30_5": "Ekohaṁ jhāyaṁ sukhamanubodhinti evaṁ kilesasenaṁ jinitvā ahaṁ ekakova jhāyanto sukhaṁ anubujjhiṁ sacchiakāsiṁ.",
  "atk-s0404a17:30_6": "Sakkhinti sakkhibhāvappattaṁ dhammasakkhiṁ.",
  "atk-s0404a17:30_7": "Na sampajjati kenaci meti mayhaṁ kenaci saddhiṁ mittadhammo nāma natthi.",
  "atk-s0404a17:30_8": "Pathavīkasiṇasamāpattiparamā kho, bhagini, eke samaṇabrāhmaṇā atthoti abhinibbattesunti pathavīkasiṇasamāpattiparamo uttamo atthoti gahetvā abhinibbattesuṁ.",
  "atk-s0404a17:30_9": "Yāvatā kho, bhagini, pathavīkasiṇasamāpattiparamatāti yattakā pathavīkasiṇasamāpattiyā uttamakoṭi.",
  "atk-s0404a17:30_10": "Tadabhiññāsi bhagavāti taṁ bhagavā abhiññāpaññāya abhiññāsi.",
  "atk-s0404a17:30_11": "Assādamaddasāti samudayasaccaṁ addasa.",
  "atk-s0404a17:30_12": "Ādīnavamaddasāti dukkhasaccaṁ addasa.",
  "atk-s0404a17:30_13": "Nissaraṇamaddasāti nirodhasaccaṁ addasa.",
  "atk-s0404a17:30_14": "Maggāmaggañāṇadassanamaddasāti maggasaccaṁ addasa.",
  "atk-s0404a17:30_15": "Atthassa pattīti etesaṁ catunnaṁ saccānaṁ diṭṭhattā arahattasaṅkhātassa atthassa patti, sabbadarathapariḷāhavūpasantatāya hadayassa santīti.",
  "atk-s0404a17:31_0": "7. Paṭhamamahāpañhasuttavaṇṇanā",
  "atk-s0404a17:32_0": "27.",
  "atk-s0404a17:32_1": "Sattame abhijānāthāti abhijānitvā paccakkhaṁ katvā viharatha.",
  "atk-s0404a17:32_2": "Abhiññāyāti abhijānitvā.",
  "atk-s0404a17:32_3": "Idhāti imāya.",
  "atk-s0404a17:32_4": "Dhammadesanāya vā dhammadesananti yadidaṁ samaṇassa gotamassa dhammadesanāya saddhiṁ amhākaṁ dhammadesanaṁ, amhākaṁ vā dhammadesanāya saddhiṁ samaṇassa gotamassa dhammadesanaṁ ārabbha nānākaraṇaṁ vuccetha, taṁ kiṁ nāmāti vadanti.",
  "atk-s0404a17:32_5": "Dutiyapadepi eseva nayo.",
  "atk-s0404a17:32_6": "Iti te majjhe bhinnasuvaṇṇaṁ viya sāsanena saddhiṁ attano laddhiṁ vacanamattena samadhuraṁ ṭhapayiṁsu.",
  "atk-s0404a17:32_7": "Neva abhinandiṁsūti “evameta”nti na sampaṭicchiṁsu.",
  "atk-s0404a17:32_8": "Nappaṭikkosiṁsūti “na idaṁ eva”nti nappaṭisedhesuṁ. Kasmā?",
  "atk-s0404a17:32_9": "Te kira “titthiyā nāma andhasadisā jānitvā vā ajānitvā vā katheyyu”nti nābhinandiṁsu.",
  "atk-s0404a17:33_0": "Nasampāyissantīti sampādetvā kathetuṁ na sakkhissanti.",
  "atk-s0404a17:33_1": "Uttari ca vighātanti asampādanato uttarimpi dukkhaṁ āpajjissanti.",
  "atk-s0404a17:33_2": "Sampādetvā kathetuṁ asakkontānañhi dukkhaṁ uppajjati.",
  "atk-s0404a17:33_3": "Yathā taṁ, bhikkhave, avisayasminti ettha ca tanti nipātamattaṁ.",
  "atk-s0404a17:33_4": "Yathāti kāraṇavacanaṁ, yasmā avisaye pañhaṁ pucchitā hontīti attho.",
  "atk-s0404a17:33_5": "Ito vā pana sutvāti ito vā pana mama sāsanato sutvā.",
  "atk-s0404a17:33_6": "Itoti tathāgatatopi tathāgatasāvakatopi.",
  "atk-s0404a17:33_7": "Ārādheyyāti paritoseyya, aññathā ārādhanaṁ nāma natthīti dasseti.",
  "atk-s0404a17:34_0": "Ekadhammeti ekasmiṁ dhamme.",
  "atk-s0404a17:34_1": "Iminā uddeso dassito.",
  "atk-s0404a17:34_2": "Parato katamasmiṁ ekadhammeti iminā pañho dassito.",
  "atk-s0404a17:34_3": "Sabbe sattā āhāraṭṭhitikāti idaṁ panettha veyyākaraṇaṁ.",
  "atk-s0404a17:34_4": "Sesesupi eseva nayo.",
  "atk-s0404a17:34_5": "Sammā nibbindamānotiādīsu pana sammā hetunā nayena nibbidānupassanāya nibbindanto ukkaṇṭhanto, virāgānupassanāya virajjanto, paṭisaṅkhānupassanāya muccanassa upāyaṁ katvā vimuccamāno, adhimokkhavasena vā vimuccamāno sanniṭṭhānaṁ kurumānoti attho.",
  "atk-s0404a17:34_6": "Udayabbayehi paricchinditvā pubbantāparantadassanena sammā pariyantadassāvī.",
  "atk-s0404a17:34_7": "Sammadatthaṁ abhisameccāti sammā sabhāgatthaṁ ñāṇena abhisamāgantvā.",
  "atk-s0404a17:34_8": "Dukkhassantakaro hotīti sakalavaṭṭadukkhassa pariyantaṁ parivaṭumaṁ karo hoti.",
  "atk-s0404a17:35_0": "Sabbe sattāti kāmabhavādīsu ekavokārabhavādīsu ca sabbabhavesu sabbe sattā.",
  "atk-s0404a17:35_1": "Āhāraṭṭhitikāti āhārato ṭhiti etesanti āhāraṭṭhitikā.",
  "atk-s0404a17:35_2": "Iti sabbasattānampi ṭhitihetu āhāro nāma eko dhammo, tasmiṁ ekadhamme.",
  "atk-s0404a17:35_3": "Nanu ca evaṁ sante yaṁ vuttaṁ –",
  "atk-s0404a17:35_4": "“asaññasattā devā ahetukā anāhārā aphassakā”tiādi, taṁ virujjhatīti.",
  "atk-s0404a17:35_5": "Na virujjhati.",
  "atk-s0404a17:35_6": "Tesañhi jhānaṁ āhāro hoti.",
  "atk-s0404a17:35_7": "Evaṁ santepi “cattārome, bhikkhave, āhārā”ti idaṁ virujjhatīti.",
  "atk-s0404a17:35_8": "Idampi na virujjhati.",
  "atk-s0404a17:35_9": "Etasmiñhi sutte nippariyāyena āhāralakkhaṇā dhammā āhārāti vuttā, idha pana pariyāyena paccayo āhāroti vutto.",
  "atk-s0404a17:35_10": "Sabbadhammānañhi paccayo laddhuṁ vaṭṭati.",
  "atk-s0404a17:35_11": "So ca yaṁ yaṁ phalaṁ janeti, taṁ taṁ āharati nāma.",
  "atk-s0404a17:35_12": "Tasmā āhāroti vuccati.",
  "atk-s0404a17:35_13": "Tenevāha –",
  "atk-s0404a17:35_14": "“avijjampāhaṁ, bhikkhave, sāhāraṁ vadāmi, no anāhāraṁ.",
  "atk-s0404a17:35_15": "Ko ca, bhikkhave, avijjāya āhāro?",
  "atk-s0404a17:35_16": "Pañca nīvaraṇātissa vacanīya”nti.",
  "atk-s0404a17:35_17": "Ayaṁ idha adhippeto.",
  "atk-s0404a17:35_18": "Etasmiñhi paccayāhāre gahite pariyāyāhāropi nippariyāyāhāropi sabbo gahitova hoti.",
  "atk-s0404a17:36_0": "Tattha asaññībhave paccayāhāro labbhati.",
  "atk-s0404a17:36_1": "Anuppanne hi buddhe titthāyatane pabbajitā vāyokasiṇe parikammaṁ katvā catutthajjhānaṁ nibbattetvā tato vuṭṭhāya “dhi cittaṁ, dhi vatetaṁ cittaṁ, cittassa nāma abhāvoyeva sādhu.",
  "atk-s0404a17:36_2": "Cittañhi nissāya vadhabandhādipaccayaṁ dukkhaṁ uppajjati.",
  "atk-s0404a17:36_3": "Citte asati nattheta”nti khantiṁ ruciṁ uppādetvā aparihīnajjhānā kālaṁ katvā asaññībhave nibbattanti.",
  "atk-s0404a17:36_4": "Yo yassa iriyāpatho manussaloke paṇihito ahosi, so tena iriyāpathena nibbattitvā cittarūpasadiso hutvā pañca kappasatāni tiṭṭhati.",
  "atk-s0404a17:36_5": "Ettakaṁ addhānaṁ sayito viya hoti.",
  "atk-s0404a17:36_6": "Evarūpānampi sattānaṁ paccayāhāro labbhati.",
  "atk-s0404a17:36_7": "Te hi yaṁ jhānaṁ bhāvetvā nibbattā, tadeva nesaṁ paccayo hoti.",
  "atk-s0404a17:36_8": "Yathā jiyāvegena khittasaro yāva jiyāvego atthi, tāva gacchati.",
  "atk-s0404a17:36_9": "Evaṁ yāva jhānapaccayo atthi, tāva tiṭṭhanti.",
  "atk-s0404a17:36_10": "Tasmiṁ niṭṭhite khīṇavego viya saro patanti.",
  "atk-s0404a17:36_11": "Cavanakāle ca tesaṁ so rūpakāyo antaradhāyati, kāmāvacarasaññā uppajjati, tena saññuppādena te devā tamhā kāyā cutāti paññāyanti.",
  "atk-s0404a17:37_0": "Ye pana te nerayikā neva vuṭṭhānaphalūpajīvī, na puññaphalūpajīvīti vuttā, tesaṁ ko āhāroti?",
  "atk-s0404a17:37_1": "Tesaṁ kammameva āhāro.",
  "atk-s0404a17:37_2": "Kiṁ pañca āhārā atthīti?",
  "atk-s0404a17:37_3": "Pañca, na pañcāti idaṁ na vattabbaṁ, nanu “paccayo āhāro”ti vuttametaṁ.",
  "atk-s0404a17:37_4": "Tasmā yena kammena niraye nibbattanti, tadeva tesaṁ ṭhitipaccayattā āhāro hoti.",
  "atk-s0404a17:37_5": "Yaṁ sandhāya idaṁ vuttaṁ –",
  "atk-s0404a17:37_6": "“na ca tāva kālaṁ karoti, yāva na taṁ pāpakammaṁ byantī hotī”ti.",
  "atk-s0404a17:38_0": "Kabaḷīkārāhāraṁ ārabbhāpi cettha vivādo na kātabbo.",
  "atk-s0404a17:38_1": "Mukhe uppajjanakheḷopi hi tesaṁ āhārakiccaṁ sādheti.",
  "atk-s0404a17:38_2": "Kheḷo hi niraye dukkhavedanīyo hutvā paccayo hoti, sagge sukhavedaniyo.",
  "atk-s0404a17:38_3": "Iti kāmabhave nippariyāyena cattāro āhārā, rūpārūpabhavesu ṭhapetvā asaññe sesānaṁ tayo, asaññānañceva avasesānañca paccayāhāroti iminā ākārena sabbe sattā āhāraṭṭhitikāti veditabbā.",
  "atk-s0404a17:38_4": "Tattha cattāro āhāro yo vā pana koci paccayāhāro dukkhasaccaṁ, āhārasamuṭṭhāpikā purimataṇhā samudayasaccaṁ, ubhinnaṁ appavatti nirodhasaccaṁ, nirodhappajānanā paññā maggasaccanti evaṁ catusaccavasena sabbavāresu yojanā kātabbā.",
  "atk-s0404a17:39_0": "8. Dutiyamahāpañhasuttavaṇṇanā",
  "atk-s0404a17:40_0": "28.",
  "atk-s0404a17:40_1": "Aṭṭhame kajaṅgalāyanti evaṁnāmake nagare.",
  "atk-s0404a17:40_2": "Kajaṅgalāti kajaṅgalāvāsino.",
  "atk-s0404a17:40_3": "Mahāpañhesūti mahantaatthapariggāhakesu pañhesu.",
  "atk-s0404a17:40_4": "Yathā mettha khāyatīti yathā me ettha upaṭṭhāti.",
  "atk-s0404a17:40_5": "Sammā subhāvitacittoti hetunā nayena suṭṭhu bhāvitacitto.",
  "atk-s0404a17:40_6": "Eso ceva tassa atthoti kiñcāpi bhagavatā “cattāro dhammā”tiādayo pañhā “cattāro āhārā”tiādinā nayena vissajjitā, yasmā pana catūsu āhāresu pariññātesu cattāro satipaṭṭhānā bhāvitā honti, tesu ca bhāvitesu cattāro āhārā pariññātāva honti.",
  "atk-s0404a17:40_7": "Tasmā desanāvilāsena byañjanamevettha nānaṁ, attho pana ekoyeva.",
  "atk-s0404a17:40_8": "Indriyādīsupi eseva nayo.",
  "atk-s0404a17:40_9": "Tena vuttaṁ –",
  "atk-s0404a17:40_10": "“eso ceva tassa attho”ti.",
  "atk-s0404a17:40_11": "Atthato hi ubhayampetaṁ majjhe bhinnasuvaṇṇamiva hoti.",
  "atk-s0404a17:41_0": "9. Paṭhamakosalasuttavaṇṇanā",
  "atk-s0404a17:42_0": "29.",
  "atk-s0404a17:42_1": "Navame yāvatāti yattakā.",
  "atk-s0404a17:42_2": "Kāsikosalāti kāsikosalajanapadā.",
  "atk-s0404a17:42_3": "Attheva aññathattanti ṭhitassa aññathattaṁ atthiyeva.",
  "atk-s0404a17:42_4": "Atthi vipariṇāmoti maraṇampi atthiyeva.",
  "atk-s0404a17:42_5": "Tasmimpi nibbindatīti tasmimpi sampattijāte ukkaṇṭhati.",
  "atk-s0404a17:42_6": "Agge virajjatīti sampattiyā agge kosalarājabhāve virajjati.",
  "atk-s0404a17:42_7": "Pageva hīnasminti paṭhamataraṁyeva hīne ittaramanussānaṁ pañca kāmaguṇajāte.",
  "atk-s0404a17:43_0": "Manomayāti jhānamanena nibbattā.",
  "atk-s0404a17:43_1": "Bārāṇaseyyakanti bārāṇasiyaṁ uppannaṁ.",
  "atk-s0404a17:43_2": "Tattha kira kappāsopi mudu, suttakantikāyopi tantavāyāpi chekā, udakampi suci siniddhaṁ.",
  "atk-s0404a17:43_3": "Ubhatobhāgavimaṭṭhanti dvīsupi passesu maṭṭhaṁ mudu siniddhaṁ khāyati.",
  "atk-s0404a17:43_4": "Catasso paṭipadā lokiyalokuttaramissikā kathitā.",
  "atk-s0404a17:43_5": "Saññāsu paṭhamā kāmāvacarasaññā, dutiyā rūpāvacarasaññā, tatiyā lokuttarasaññā, catutthā ākiñcaññāyatanasaññā.",
  "atk-s0404a17:43_6": "Yasmā pana sā saññā aggāti āgatā, tato paraṁ saññāpaññatti nāma natthi, tasmā agganti vuttā.",
  "atk-s0404a17:44_0": "Bāhirakānanti sāsanato bahiddhā pavattānaṁ.",
  "atk-s0404a17:44_1": "Nocassaṁ no ca me siyāti sace ahaṁ atīte na bhavissaṁ, etarahipi me ayaṁ attabhāvo na siyā.",
  "atk-s0404a17:44_2": "Na bhavissāmi na me bhavissatīti sacepi anāgate na bhavissāmi, na ca me kiñci palibodhajātaṁ bhavissati.",
  "atk-s0404a17:44_3": "Agge virajjatīti ucchedadiṭṭhiyaṁ virajjati.",
  "atk-s0404a17:44_4": "Ucchedadiṭṭhi hi idha nibbānassa santatāya agganti jātā.",
  "atk-s0404a17:45_0": "Paramatthavisuddhinti uttamatthavisuddhiṁ.",
  "atk-s0404a17:45_1": "Nevasaññānāsaññāyatanasamāpattiyā etaṁ adhivacanaṁ.",
  "atk-s0404a17:45_2": "Ākiñcaññāyatanañhi vipassanāpadaṭṭhānattā aggaṁ nāma jātaṁ, nevasaññānāsaññāyatanaṁ dīghāyukattā.",
  "atk-s0404a17:45_3": "Paramadiṭṭhadhammanibbānanti imasmiññeva attabhāve paramanibbānaṁ.",
  "atk-s0404a17:45_4": "Anupādā vimokkhoti catūhi upādānehi aggahetvā cittassa vimokkho.",
  "atk-s0404a17:45_5": "Arahattassetaṁ nāmaṁ.",
  "atk-s0404a17:45_6": "Pariññanti samatikkamaṁ.",
  "atk-s0404a17:45_7": "Tattha bhagavā paṭhamajjhānena kāmānaṁ pariññaṁ paññāpeti, arūpāvacarehi rūpānaṁ pariññaṁ paññāpeti, anupādānibbānena vedanānaṁ pariññaṁ paññāpeti.",
  "atk-s0404a17:45_8": "Nibbānañhi sabbavedayitappahānattā vedanānaṁ pariññā nāma.",
  "atk-s0404a17:45_9": "Anupādāparinibbānanti apaccayaparinibbānaṁ.",
  "atk-s0404a17:45_10": "Idaṁ pana suttaṁ kathento bhagavā anabhiratipīḷitāni pañca bhikkhusatāni disvā tesaṁ anabhirativinodanatthaṁ kathesi.",
  "atk-s0404a17:45_11": "Tepi anabhiratiṁ vinodetvā desanānusārena ñāṇaṁ pesetvā sotāpannā hutvā aparabhāge vipassanaṁ vaḍḍhetvā arahattaṁ pāpuṇiṁsūti.",
  "atk-s0404a17:46_0": "10. Dutiyakosalasuttavaṇṇanā",
  "atk-s0404a17:47_0": "30.",
  "atk-s0404a17:47_1": "Dasame uyyodhikā nivatto hotīti yuddhato nivatto hoti.",
  "atk-s0404a17:47_2": "Laddhādhippāyoti mahākosalaraññā kira bimbisārassa dhītaraṁ dentena dvinnaṁ rajjānaṁ antare satasahassuṭṭhāno kāsigāmo nāma dhītu dinno.",
  "atk-s0404a17:47_3": "Ajātasattunā pitari mārite mātāpissa rañño viyogasokena nacirasseva matā.",
  "atk-s0404a17:47_4": "Tato rājā pasenadikosalo “ajātasattunā mātāpitaro māritā, mama pitu santako gāmo”ti tassatthāya aṭṭaṁ karoti, ajātasattupi “mama mātu santako”ti tassa gāmassatthāya.",
  "atk-s0404a17:47_5": "Dvepi mātulabhāgineyyā caturaṅginiṁ senaṁ sannayhitvā yujjhiṁsu.",
  "atk-s0404a17:47_6": "Tattha pasenadikosalo dve vāre ajātasattunā parājito nagarameva pāvisi.",
  "atk-s0404a17:47_7": "Tatiyavāre “kathaṁ nu kho me jayo bhaveyyā”ti upassutivasena yujjhitabbākāraṁ ñatvā byūhaṁ racayitvā ubhohi passehi parikkhipitvā ajātasattuṁ gaṇhi.",
  "atk-s0404a17:47_8": "Tāvadeva jayādhippāyassa laddhattā laddhādhippāyo nāma ahosi.",
  "atk-s0404a17:48_0": "Yenaārāmo tena pāyāsīti bahinagare jayakhandhāvāraṁ nivesetvā “yāva nagaraṁ alaṅkaronti, tāva dasabalaṁ vandissāmi.",
  "atk-s0404a17:48_1": "Nagaraṁ paviṭṭhakālato paṭṭhāya hi papañco hotī”ti amaccagaṇaparivuto yenārāmo tena pāyāsi, ārāmaṁ pāvisi.",
  "atk-s0404a17:48_2": "Kasmiṁ kāle pāvisīti?",
  "atk-s0404a17:48_3": "Piṇḍapātappaṭikkantānaṁ bhikkhūnaṁ ovādaṁ datvā sammāsambuddhe gandhakuṭiṁ paviṭṭhe bhikkhusaṅghe ca ovādaṁ sampaṭicchitvā attano attano rattiṭṭhānadivāṭṭhānāni gate.",
  "atk-s0404a17:48_4": "Caṅkamantīti kasmiṁ samaye caṅkamanti?",
  "atk-s0404a17:48_5": "Paṇītabhojanapaccayassa thinamiddhassa vinodanatthaṁ, divā padhānikā vā te.",
  "atk-s0404a17:48_6": "Tādisānañhi pacchābhattaṁ caṅkamitvā nhatvā sarīraṁ utuṁ gāhāpetvā nisajja samaṇadhammaṁ karontānaṁ cittaṁ ekaggaṁ hoti.",
  "atk-s0404a17:48_7": "Ye te bhikkhūti so kira “kahaṁ satthā kahaṁ sugatoti pariveṇena pariveṇaṁ āgantvā pucchitvāva pavisissāmī”ti vilokento araññahatthī viya mahācaṅkame caṅkamamāne paṁsukūlike bhikkhū disvā tesaṁ santikaṁ agamāsi.",
  "atk-s0404a17:48_8": "Taṁ sandhāyetaṁ vuttaṁ.",
  "atk-s0404a17:48_9": "Dassanakāmāti passitukāmā.",
  "atk-s0404a17:48_10": "Vihāroti gandhakuṭiṁ sandhāya āhaṁsu.",
  "atk-s0404a17:48_11": "Ataramānoti aturito, saṇikaṁ padapamāṇaṭṭhāne padaṁ nikkhipanto vattaṁ katvā susammaṭṭhaṁ muttajālasinduvārasadisaṁ vālukaṁ avināsentoti attho.",
  "atk-s0404a17:48_12": "Ālindanti pamukhaṁ.",
  "atk-s0404a17:48_13": "Aggaḷanti kavāṭaṁ.",
  "atk-s0404a17:48_14": "Ukkāsitvāti ukkāsitasaddaṁ katvā.",
  "atk-s0404a17:48_15": "Ākoṭehīti agganakhena īsakaṁ kuñcikāchiddasamīpe koṭehīti vuttaṁ hoti.",
  "atk-s0404a17:48_16": "Dvāraṁ kira atiupari amanussā, atiheṭṭhā dīghajātikā koṭenti.",
  "atk-s0404a17:48_17": "Tathā akoṭetvā majjhe chiddasamīpe koṭetabbanti idaṁ dvārakoṭanavattanti vadanti.",
  "atk-s0404a17:48_18": "Vivari bhagavā dvāranti na bhagavā uṭṭhāya dvāraṁ vivarati, vivaratūti pana hatthaṁ pasāreti.",
  "atk-s0404a17:48_19": "Tato “bhagavā tumhehi anekakappakoṭīsu dānaṁ dadamānehi na sahatthā dvāravivaraṇakammaṁ kata”nti sayameva dvāraṁ vivaṭaṁ.",
  "atk-s0404a17:48_20": "Taṁ pana yasmā bhagavato manena vivaṭaṁ, tasmā “vivari bhagavā dvāra”nti vattuṁ vaṭṭati.",
  "atk-s0404a17:49_0": "Mettūpahāranti mettāsampayuttaṁ kāyikavācasikaupahāraṁ.",
  "atk-s0404a17:49_1": "Kataññutanti ayañhi rājā pubbe thūlasarīro ahosi, doṇapākaṁ bhuñjati.",
  "atk-s0404a17:49_2": "Athassa bhagavā divase divase thokaṁ thokaṁ hāpanatthāya –",
  "atk-s0404a17:50_0": "“Manujassa sadā satīmato,",
  "atk-s0404a17:51_0": "Mattaṁ jānato laddhabhojane;",
  "atk-s0404a17:52_0": "Tanukassa bhavanti vedanā,",
  "atk-s0404a17:53_0": "Saṇikaṁ jīrati āyupālaya”nti. –",
  "atk-s0404a17:54_0": "Imaṁ ovādaṁ adāsi.",
  "atk-s0404a17:54_1": "So imasmiṁ ovāde ṭhatvā divase divase thokaṁ thokaṁ hāpetvā anukkamena nāḷikodanaparamatāya saṇṭhāsi, gattānipissa tanūni thirāni jātāni.",
  "atk-s0404a17:54_2": "Taṁ bhagavatā kataṁ upakāraṁ sandhāya “kataññutaṁ kho ahaṁ, bhante, kataveditaṁ sampassamāno”ti āha.",
  "atk-s0404a17:54_3": "Ariye ñāyeti sahavipassanake magge.",
  "atk-s0404a17:54_4": "Vuddhasīloti vaḍḍhitasīlo.",
  "atk-s0404a17:54_5": "Ariyasīloti apothujjanikehi sīlehi samannāgato.",
  "atk-s0404a17:54_6": "Kusalasīloti anavajjehi sīlehi samannāgato.",
  "atk-s0404a17:54_7": "Āraññakoti jāyamānopi araññe jāto, abhisambujjhamānopi araññe abhisambuddho, devavimānakappāya gandhakuṭiyā vasantopi araññeyeva vasīti dassento evamāha.",
  "atk-s0404a17:54_8": "Sesaṁ sabbattha uttānatthamevāti.",
  "atk-s0404a17:55_0": "Mahāvaggo tatiyo."
}