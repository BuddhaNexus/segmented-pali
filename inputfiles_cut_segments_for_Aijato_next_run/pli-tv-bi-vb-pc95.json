{
  "pli-tv-bi-vb-pc95:0.1_0": "Theravāda Vinaya",
  "pli-tv-bi-vb-pc95:0.2_0": "Bhikkhunivibhaṅga",
  "pli-tv-bi-vb-pc95:0.3_0": "Pācittiyakaṇḍa",
  "pli-tv-bi-vb-pc95:0.4_0": "Chattupāhanavagga",
  "pli-tv-bi-vb-pc95:0.5_0": "95. Pañhāpucchanasikkhāpada",
  "pli-tv-bi-vb-pc95:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-pc95:1.2_0": "Tena kho pana samayena bhikkhuniyo anokāsakataṁ bhikkhuṁ pañhaṁ pucchanti.",
  "pli-tv-bi-vb-pc95:1.3_0": "Bhikkhū ujjhāyanti khiyyanti vipācenti—",
  "pli-tv-bi-vb-pc95:1.4_0": "“kathañhi nāma bhikkhuniyo anokāsakataṁ bhikkhuṁ pañhaṁ pucchissantī”ti …pe…",
  "pli-tv-bi-vb-pc95:1.5_0": "“saccaṁ kira, bhikkhave, bhikkhuniyo anokāsakataṁ bhikkhuṁ pañhaṁ pucchantī”ti?",
  "pli-tv-bi-vb-pc95:1.6_0": "“Saccaṁ, bhagavā”ti.",
  "pli-tv-bi-vb-pc95:1.7_0": "Vigarahi buddho bhagavā …pe…",
  "pli-tv-bi-vb-pc95:1.8_0": "kathañhi nāma, bhikkhave, bhikkhuniyo anokāsakataṁ bhikkhuṁ pañhaṁ pucchissanti.",
  "pli-tv-bi-vb-pc95:1.9_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-pc95:1.10_0": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc95:1.11.1_0": "“Yā pana bhikkhunī anokāsakataṁ bhikkhuṁ pañhaṁ puccheyya, pācittiyan”ti.",
  "pli-tv-bi-vb-pc95:2.1.1_0": "Yā panāti",
  "pli-tv-bi-vb-pc95:2.1.2_0": "yā yādisā …pe…",
  "pli-tv-bi-vb-pc95:2.1.3_0": "bhikkhunīti",
  "pli-tv-bi-vb-pc95:2.1.4_0": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-pc95:2.1.5_0": "Anokāsakatanti",
  "pli-tv-bi-vb-pc95:2.1.6_0": "anāpucchā.",
  "pli-tv-bi-vb-pc95:2.1.7_0": "Bhikkhunti",
  "pli-tv-bi-vb-pc95:2.1.8_0": "upasampannaṁ.",
  "pli-tv-bi-vb-pc95:2.1.9_0": "Pañhaṁ puccheyyāti",
  "pli-tv-bi-vb-pc95:2.1.10_0": "suttante okāsaṁ kārāpetvā vinayaṁ vā abhidhammaṁ vā pucchati, āpatti pācittiyassa.",
  "pli-tv-bi-vb-pc95:2.1.11_0": "Vinaye okāsaṁ kārāpetvā suttantaṁ vā abhidhammaṁ vā pucchati, āpatti pācittiyassa.",
  "pli-tv-bi-vb-pc95:2.1.12_0": "Abhidhamme okāsaṁ kārāpetvā suttantaṁ vā vinayaṁ vā pucchati, āpatti pācittiyassa.",
  "pli-tv-bi-vb-pc95:2.2.1_0": "Anāpucchite anāpucchitasaññā pañhaṁ pucchati, āpatti pācittiyassa.",
  "pli-tv-bi-vb-pc95:2.2.2_0": "Anāpucchite vematikā pañhaṁ pucchati, āpatti pācittiyassa.",
  "pli-tv-bi-vb-pc95:2.2.3_0": "Anāpucchite āpucchitasaññā pañhaṁ pucchati, āpatti pācittiyassa.",
  "pli-tv-bi-vb-pc95:2.2.4_0": "Āpucchite anāpucchitasaññā, āpatti dukkaṭassa.",
  "pli-tv-bi-vb-pc95:2.2.5_0": "Āpucchite vematikā, āpatti dukkaṭassa.",
  "pli-tv-bi-vb-pc95:2.2.6_0": "Āpucchite āpucchitasaññā, anāpatti.",
  "pli-tv-bi-vb-pc95:2.3.1_0": "Anāpatti—",
  "pli-tv-bi-vb-pc95:2.3.2_0": "okāsaṁ kārāpetvā pucchati,",
  "pli-tv-bi-vb-pc95:2.3.3_0": "anodissa okāsaṁ kārāpetvā yattha katthaci pucchati,",
  "pli-tv-bi-vb-pc95:2.3.4_0": "ummattikāya,",
  "pli-tv-bi-vb-pc95:2.3.5_0": "ādikammikāyāti.",
  "pli-tv-bi-vb-pc95:2.3.6_0": "Dvādasamasikkhāpadaṁ niṭṭhitaṁ."
}