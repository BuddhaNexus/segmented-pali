{
  "mil3.1.9:0.1_0": "Milindapañha",
  "mil3.1.9:0.2_0": "Mahāvagga",
  "mil3.1.9:0.3_0": "9. Sīlalakkhaṇapañha",
  "mil3.1.9:1.1_0": "Rājā āha—",
  "mil3.1.9:1.2_0": "“bhante nāgasena, yaṁ panetaṁ brūsi ‘aññehi ca kusalehi dhammehī’ti, katame te kusalā dhammā”ti?",
  "mil3.1.9:1.3_0": "“Sīlaṁ, mahārāja, saddhā vīriyaṁ sati samādhi, ime te kusalā dhammā”ti.",
  "mil3.1.9:1.4_0": "“Kiṁlakkhaṇaṁ, bhante, sīlan”ti?",
  "mil3.1.9:1.5_0": "“Patiṭṭhānalakkhaṇaṁ, mahārāja, sīlaṁ sabbesaṁ kusalānaṁ dhammānaṁ, indriyabalabojjhaṅgamaggaṅgasatipaṭṭhānasammappadhānaiddhipādajhānavimokkhasamādhisamāpattīnaṁ sīlaṁ patiṭṭhaṁ, sīle patiṭṭhito kho, mahārāja, yogāvacaro sīlaṁ nissāya sīle patiṭṭhāya pañcindriyāni bhāveti saddhindriyaṁ vīriyindriyaṁ satindriyaṁ samādhindriyaṁ paññindriyanti, sabbe kusalā dhammā na parihāyantī”ti.",
  "mil3.1.9:2.1_0": "“Opammaṁ karohī”ti.",
  "mil3.1.9:2.2_0": "“Yathā, mahārāja, ye keci bījagāmabhūtagāmā vuḍḍhiṁ virūḷhiṁ vepullaṁ āpajjanti, sabbe te pathaviṁ nissāya pathaviyaṁ patiṭṭhāya vuḍḍhiṁ virūḷhiṁ vepullaṁ āpajjanti;",
  "mil3.1.9:2.3_0": "evameva kho, mahārāja, yogāvacaro sīlaṁ nissāya sīle patiṭṭhāya pañcindriyāni bhāveti saddhindriyaṁ vīriyindriyaṁ satindriyaṁ samādhindriyaṁ paññindriyan”ti.",
  "mil3.1.9:3.1_0": "“Bhiyyo opammaṁ karohī”ti.",
  "mil3.1.9:3.2_0": "“Yathā, mahārāja, ye keci balakaraṇīyā kammantā kayiranti, sabbe te pathaviṁ nissāya pathaviyaṁ patiṭṭhāya kayiranti;",
  "mil3.1.9:3.3_0": "evameva kho, mahārāja, yogāvacaro sīlaṁ nissāya sīle patiṭṭhāya pañcindriyāni bhāveti saddhindriyaṁ vīriyindriyaṁ satindriyaṁ samādhindriyaṁ paññindriyan”ti.",
  "mil3.1.9:4.1_0": "“Bhiyyo opammaṁ karohī”ti.",
  "mil3.1.9:4.2_0": "“Yathā, mahārāja, nagaravaḍḍhakī nagaraṁ māpetukāmo paṭhamaṁ nagaraṭṭhānaṁ sodhāpetvā khāṇukaṇṭakaṁ apakaḍḍhāpetvā bhūmiṁ samaṁ kārāpetvā tato aparabhāge vīthicatukkasiṅghāṭakādiparicchedena vibhajitvā nagaraṁ māpeti;",
  "mil3.1.9:4.3_0": "evameva kho, mahārāja, yogāvacaro sīlaṁ nissāya sīle patiṭṭhāya pañcindriyāni bhāveti saddhindriyaṁ vīriyindriyaṁ satindriyaṁ samādhindriyaṁ paññindriyan”ti.",
  "mil3.1.9:5.1_0": "“Bhiyyo opammaṁ karohī”ti.",
  "mil3.1.9:5.2_0": "“Yathā, mahārāja, laṅghako sippaṁ dassetukāmo pathaviṁ khaṇāpetvā sakkharakathalaṁ apakaḍḍhāpetvā bhūmiṁ samaṁ kārāpetvā mudukāya bhūmiyā sippaṁ dasseti;",
  "mil3.1.9:5.3_0": "evameva kho, mahārāja, yogāvacaro sīlaṁ nissāya sīle patiṭṭhāya pañcindriyāni bhāveti saddhindriyaṁ vīriyindriyaṁ satindriyaṁ samādhindriyaṁ paññindriyanti.",
  "mil3.1.9:5.4_0": "Bhāsitampetaṁ, mahārāja, bhagavatā—",
  "mil3.1.9:6.1_0": "‘Sīle patiṭṭhāya naro sapañño,",
  "mil3.1.9:6.2_0": "Cittaṁ paññañca bhāvayaṁ;",
  "mil3.1.9:6.3_0": "Ātāpī nipako bhikkhu,",
  "mil3.1.9:6.4_0": "So imaṁ vijaṭaye jaṭanti.",
  "mil3.1.9:7.1_0": "Ayaṁ patiṭṭhā dharaṇīva pāṇinaṁ,",
  "mil3.1.9:7.2_0": "Idañca mūlaṁ kusalābhivuḍḍhiyā;",
  "mil3.1.9:7.3_0": "Mukhañcidaṁ sabbajinānusāsane,",
  "mil3.1.9:7.4_0": "Yo sīlakkhandho varapātimokkhiyo’”ti.",
  "mil3.1.9:8.1_0": "“Kallosi, bhante nāgasenā”ti.",
  "mil3.1.9:9.1_0": "Sīlalakkhaṇapañho navamo."
}