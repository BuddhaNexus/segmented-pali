{
  "atk-s0505a1:0_0": "2. Cūḷavaggo",
  "atk-s0505a1:1_0": "1. Ratanasuttavaṇṇanā",
  "atk-s0505a1:2_0": "Yānīdhabhūtānīti ratanasuttaṁ.",
  "atk-s0505a1:2_1": "Kā uppatti?",
  "atk-s0505a1:2_2": "Atīte kira vesāliyaṁ dubbhikkhādayo upaddavā uppajjiṁsu.",
  "atk-s0505a1:2_3": "Tesaṁ vūpasamanatthāya licchavayo rājagahaṁ gantvā, yācitvā, bhagavantaṁ vesālimānayiṁsu.",
  "atk-s0505a1:2_4": "Evaṁ ānīto bhagavā tesaṁ upaddavānaṁ vūpasamanatthāya idaṁ suttamabhāsi.",
  "atk-s0505a1:2_5": "Ayamettha saṅkhepo.",
  "atk-s0505a1:2_6": "Porāṇā panassa vesālivatthuto pabhuti uppattiṁ vaṇṇayanti.",
  "atk-s0505a1:2_7": "Sā evaṁ veditabbā –",
  "atk-s0505a1:2_8": "bārāṇasirañño kira aggamahesiyā kucchimhi gabbho saṇṭhāsi.",
  "atk-s0505a1:2_9": "Sā taṁ ñatvā rañño nivedesi.",
  "atk-s0505a1:2_10": "Rājā gabbhaparihāraṁ adāsi.",
  "atk-s0505a1:2_11": "Sā sammā parihariyamānagabbhā gabbhaparipākakāle vijāyanagharaṁ pāvisi.",
  "atk-s0505a1:2_12": "Puññavatīnaṁ paccūsasamaye gabbhavuṭṭhānaṁ hoti, sā ca tāsaṁ aññatarā, tena paccūsasamaye alattakapaṭalabandhujīvakapupphasadisaṁ maṁsapesiṁ vijāyi.",
  "atk-s0505a1:2_13": "Tato “aññā deviyo suvaṇṇabimbasadise putte vijāyanti, aggamahesī maṁsapesinti rañño purato mama avaṇṇo uppajjeyyā”ti cintetvā tena avaṇṇabhayena taṁ maṁsapesiṁ ekasmiṁ bhājane pakkhipitvā aññena paṭikujjitvā rājamuddikāya lañchetvā gaṅgāya sote pakkhipāpesi.",
  "atk-s0505a1:2_14": "Manussehi chaḍḍitamatte devatā ārakkhaṁ saṁvidahiṁsu.",
  "atk-s0505a1:2_15": "Suvaṇṇapaṭṭikañcettha jātihiṅgulakena “bārāṇasirañño aggamahesiyā pajā”ti likhitvā bandhiṁsu.",
  "atk-s0505a1:2_16": "Tato taṁ bhājanaṁ ūmibhayādīhi anupaddutaṁ gaṅgāya sotena pāyāsi.",
  "atk-s0505a1:3_0": "Tena ca samayena aññataro tāpaso gopālakulaṁ nissāya gaṅgāya tīre vasati.",
  "atk-s0505a1:3_1": "So pātovagaṅgaṁ otiṇṇo taṁ bhājanaṁ āgacchantaṁ disvā paṁsukūlasaññāya aggahesi.",
  "atk-s0505a1:3_2": "Tato tattha taṁ akkharapaṭṭikaṁ rājamuddikālañchanañca disvā muñcitvā taṁ maṁsapesiṁ addasa.",
  "atk-s0505a1:3_3": "Disvānassa etadahosi –",
  "atk-s0505a1:3_4": "“siyā gabbho, tathā hissa duggandhapūtibhāvo natthī”ti taṁ assamaṁ netvā suddhe okāse ṭhapesi.",
  "atk-s0505a1:3_5": "Atha aḍḍhamāsaccayena dve maṁsapesiyo ahesuṁ.",
  "atk-s0505a1:3_6": "Tāpaso disvā sādhukataraṁ ṭhapesi.",
  "atk-s0505a1:3_7": "Tato puna addhamāsaccayena ekamekissā pesiyā hatthapādasīsānamatthāya pañca pañca piḷakā uṭṭhahiṁsu.",
  "atk-s0505a1:3_8": "Atha tato addhamāsaccayena ekā maṁsapesi suvaṇṇabimbasadiso dārako;",
  "atk-s0505a1:3_9": "ekā dārikā ahosi.",
  "atk-s0505a1:3_10": "Tesu tāpasassa puttasineho uppajji, aṅguṭṭhato cassa khīraṁ nibbatti, tato pabhuti ca khīrabhattaṁ labhati.",
  "atk-s0505a1:3_11": "So bhattaṁ bhuñjitvā khīraṁ dārakānaṁ mukhe āsiñcati.",
  "atk-s0505a1:3_12": "Tesaṁ yaṁ yaṁ udaraṁ pavisati, taṁ sabbaṁ maṇibhājanagataṁ viya dissati.",
  "atk-s0505a1:3_13": "Evaṁ nicchavī ahesuṁ.",
  "atk-s0505a1:3_14": "Apare pana āhu –",
  "atk-s0505a1:3_15": "“sibbitvā ṭhapitā viya nesaṁ aññamaññaṁ līnā chavi ahosī”ti.",
  "atk-s0505a1:3_16": "Evaṁ te nicchavitāya vā līnacchavitāya vā licchavīti paññāyiṁsu.",
  "atk-s0505a1:4_0": "Tāpaso dārake posento ussūre gāmaṁ piṇḍāya pavisati, atidivā paṭikkamati.",
  "atk-s0505a1:4_1": "Tassa taṁ byāpāraṁ ñatvā gopālakā āhaṁsu –",
  "atk-s0505a1:4_2": "“bhante, pabbajitānaṁ dārakaposanaṁ palibodho, amhākaṁ dārake detha, mayaṁ posessāma, tumhe attano kammaṁ karothā”ti.",
  "atk-s0505a1:4_3": "Tāpaso “sādhū”ti paṭissuṇi.",
  "atk-s0505a1:4_4": "Gopālakā dutiyadivase maggaṁ samaṁ katvā, pupphehi okiritvā;",
  "atk-s0505a1:4_5": "dhajapaṭākā ussāpetvā tūriyehi vajjamānehi assamaṁ āgatā.",
  "atk-s0505a1:4_6": "Tāpaso “mahāpuññā dārakā, appamādena vaḍḍhetha, vaḍḍhetvā ca aññamaññaṁ āvāhavivāhaṁ karotha, pañcagorasena rājānaṁ tosetvā bhūmibhāgaṁ gahetvā nagaraṁ māpetha, tatra kumāraṁ abhisiñcathā”ti vatvā dārake adāsi.",
  "atk-s0505a1:4_7": "Te “sādhū”ti paṭissuṇitvā dārake netvā posesuṁ.",
  "atk-s0505a1:5_0": "Dārakā vaḍḍhimanvāya kīḷantā vivādaṭṭhānesu aññe gopāladārake hatthenapi pādenapi paharanti, te rodanti.",
  "atk-s0505a1:5_1": "“Kissa rodathā”ti ca mātāpitūhi vuttā “ime nimmātāpitikā tāpasapositā amhe atīva paharantī”ti vadanti.",
  "atk-s0505a1:5_2": "Tato tesaṁ mātāpitaro “ime dārakā aññe dārake viheṭhenti dukkhāpenti, na ime saṅgahetabbā, vajjetabbā ime”ti āhaṁsu.",
  "atk-s0505a1:5_3": "Tato pabhuti kira so padeso “vajjī”ti vuccati yojanasataṁ parimāṇena.",
  "atk-s0505a1:5_4": "Atha taṁ padesaṁ gopālakā rājānaṁ tosetvā aggahesuṁ.",
  "atk-s0505a1:5_5": "Tattheva nagaraṁ māpetvā soḷasavassuddesikaṁ kumāraṁ abhisiñcitvā rājānaṁ akaṁsu.",
  "atk-s0505a1:5_6": "Tāya cassa dārikāya saddhiṁ vāreyyaṁ katvā katikaṁ akaṁsu –",
  "atk-s0505a1:5_7": "“na bāhirato dārikā ānetabbā, ito dārikā na kassaci dātabbā”ti.",
  "atk-s0505a1:5_8": "Tesaṁ paṭhamasaṁvāsena dve dārakā jātā dhītā ca putto ca, evaṁ soḷasakkhattuṁ dve dve jātā.",
  "atk-s0505a1:5_9": "Tato tesaṁ dārakānaṁ yathākkamaṁ vaḍḍhantānaṁ ārāmuyyānanivāsanaṭṭhānaparivārasampattiṁ gahetuṁ appahontaṁ taṁ nagaraṁ tikkhattuṁ gāvutantarena gāvutantarena pākārena parikkhipiṁsu.",
  "atk-s0505a1:5_10": "Tassa punappunaṁ visālīkatattā vesālītveva nāmaṁ jātaṁ.",
  "atk-s0505a1:5_11": "Idaṁ vesālīvatthu.",
  "atk-s0505a1:6_0": "Ayaṁ pana vesālī bhagavato uppannakāle iddhā vepullappattā ahosi.",
  "atk-s0505a1:6_1": "Tattha hi rājūnaṁyeva satta sahassāni satta ca satāni satta ca rājāno ahesuṁ, tathā yuvarājasenāpatibhaṇḍāgārikappabhutīnaṁ. Yathāha –",
  "atk-s0505a1:7_0": "“Tena kho pana samayena vesālī iddhā ceva hoti phītā ca bahujanā ākiṇṇamanussā subhikkhā ca, satta ca pāsādasahassāni, satta ca pāsādasatāni, satta ca pāsādā, satta ca kūṭāgārasahassāni, satta ca kūṭāgārasatāni, satta ca kūṭāgārāni, satta ca ārāmasahassāni, satta ca ārāmasatāni, satta ca ārāmā, satta ca pokkharaṇisahassāni, satta ca pokkharaṇisatāni, satta ca pokkharaṇiyo”ti.",
  "atk-s0505a1:8_0": "Sā aparena samayena dubbhikkhā ahosi dubbuṭṭhikā dussassā.",
  "atk-s0505a1:8_1": "Paṭhamaṁ duggatamanussā maranti, te bahiddhā chaḍḍenti.",
  "atk-s0505a1:8_2": "Matamanussānaṁ kuṇapagandhena amanussā nagaraṁ pavisiṁsu.",
  "atk-s0505a1:8_3": "Tato bahutarā mīyanti, tāya paṭikūlatāya ca sattānaṁ ahivātakarogo uppajji.",
  "atk-s0505a1:8_4": "Iti tīhi dubbhikkhaamanussarogabhayehi upaddutāya vesāliyā nagaravāsino upasaṅkamitvā rājānamāhaṁsu –",
  "atk-s0505a1:8_5": "“mahārāja, imasmiṁ nagare tividhaṁ bhayamuppannaṁ, ito pubbe yāva sattamā rājakulaparivaṭṭā evarūpaṁ anuppannapubbaṁ, tumhākaṁ maññe adhammikattena etarahi uppanna”nti.",
  "atk-s0505a1:8_6": "Rājā sabbe santhāgāre sannipātāpetvā, “mayhaṁ adhammikabhāvaṁ vicinathā”ti āha.",
  "atk-s0505a1:8_7": "Te sabbaṁ paveṇiṁ vicinantā na kiñci addasaṁsu.",
  "atk-s0505a1:9_0": "Tato rañño dosaṁ adisvā “idaṁ bhayaṁ amhākaṁ kathaṁ vūpasameyyā”ti cintesuṁ.",
  "atk-s0505a1:9_1": "Tattha ekacce cha satthāro apadisiṁsu –",
  "atk-s0505a1:9_2": "“etehi okkantamatte vūpasamissatī”ti.",
  "atk-s0505a1:9_3": "Ekacce āhaṁsu –",
  "atk-s0505a1:9_4": "“buddho kira loke uppanno, so bhagavā sabbasattahitāya dhammaṁ deseti mahiddhiko mahānubhāvo, tena okkantamatte sabbabhayāni vūpasameyyu”nti.",
  "atk-s0505a1:9_5": "Tena te attamanā hutvā “kahaṁ pana so bhagavā etarahi viharati, amhehi vā pesite āgaccheyyā”ti āhaṁsu.",
  "atk-s0505a1:9_6": "Athāpare āhaṁsu –",
  "atk-s0505a1:9_7": "“buddhā nāma anukampakā, kissa nāgaccheyyuṁ, so pana bhagavā etarahi rājagahe viharati, rājā ca bimbisāro taṁ upaṭṭhahati, kadāci so āgantuṁ na dadeyyā”ti.",
  "atk-s0505a1:9_8": "“Tena hi rājānaṁ saññāpetvā ānessāmā”ti dve licchavirājāno mahatā balakāyena pahūtaṁ paṇṇākāraṁ datvā rañño santikaṁ pesesuṁ –",
  "atk-s0505a1:9_9": "“bimbisāraṁ saññāpetvā bhagavantaṁ ānethā”ti.",
  "atk-s0505a1:9_10": "Te gantvā rañño paṇṇākāraṁ datvā taṁ pavattiṁ nivedetvā “mahārāja, bhagavantaṁ amhākaṁ nagaraṁ pesehī”ti āhaṁsu.",
  "atk-s0505a1:9_11": "Rājā na sampaṭicchi –",
  "atk-s0505a1:9_12": "“tumhe eva jānāthā”ti āha.",
  "atk-s0505a1:9_13": "Te bhagavantaṁ upasaṅkamitvā vanditvā evamāhaṁsu –",
  "atk-s0505a1:9_14": "“bhante, amhākaṁ nagare tīṇi bhayāni uppannāni.",
  "atk-s0505a1:9_15": "Sace bhagavā āgaccheyya, sotthi no bhaveyyā”ti.",
  "atk-s0505a1:9_16": "Bhagavā āvajjetvā “vesāliyaṁ ratanasutte vutte sā rakkhā koṭisatasahassacakkavāḷāni pharissati, suttapariyosāne caturāsītiyā pāṇasahassānaṁ dhammābhisamayo bhavissatī”ti adhivāsesi.",
  "atk-s0505a1:9_17": "Atha rājā bimbisāro bhagavato adhivāsanaṁ sutvā “bhagavatā vesāligamanaṁ adhivāsita”nti nagare ghosanaṁ kārāpetvā bhagavantaṁ upasaṅkamitvā āha –",
  "atk-s0505a1:9_18": "“kiṁ, bhante, sampaṭicchittha vesāligamana”nti?",
  "atk-s0505a1:9_19": "“Āma, mahārājā”ti.",
  "atk-s0505a1:9_20": "“Tena hi, bhante, āgametha, yāva maggaṁ paṭiyādemī”ti.",
  "atk-s0505a1:10_0": "Atha kho rājā bimbisāro rājagahassa ca gaṅgāya ca antarā pañcayojanaṁ bhūmiṁ samaṁ katvā, yojane yojane vihāraṁ māpetvā, bhagavato gamanakālaṁ paṭivedesi.",
  "atk-s0505a1:10_1": "Bhagavā pañcahi bhikkhusatehi parivuto pāyāsi.",
  "atk-s0505a1:10_2": "Rājā pañcayojanaṁ maggaṁ pañcavaṇṇehi pupphehi jāṇumattaṁ okirāpetvā dhajapaṭākāpuṇṇaghaṭakadaliādīni ussāpetvā bhagavato dve setacchattāni, ekekassa ca bhikkhussa ekamekaṁ ukkhipāpetvā saddhiṁ attano parivārena pupphagandhādīhi pūjaṁ karonto ekekasmiṁ vihāre bhagavantaṁ vasāpetvā mahādānāni datvā pañcahi divasehi gaṅgātīraṁ nesi.",
  "atk-s0505a1:10_3": "Tattha sabbālaṅkārehi nāvaṁ alaṅkaronto vesālikānaṁ sāsanaṁ pesesi –",
  "atk-s0505a1:10_4": "“āgato bhagavā, maggaṁ paṭiyādetvā sabbe bhagavato paccuggamanaṁ karothā”ti.",
  "atk-s0505a1:10_5": "Te “diguṇaṁ pūjaṁ karissāmā”ti vesāliyā ca gaṅgāya ca antarā tiyojanaṁ bhūmiṁ samaṁ katvā bhagavato cattāri, ekekassa ca bhikkhuno dve dve setacchattāni sajjetvā pūjaṁ kurumānā gaṅgātīre āgantvā aṭṭhaṁsu.",
  "atk-s0505a1:11_0": "Bimbisāro dve nāvāyo saṅghāṭetvā, maṇḍapaṁ katvā, pupphadāmādīhi alaṅkaritvā tattha sabbaratanamayaṁ buddhāsanaṁ paññāpesi.",
  "atk-s0505a1:11_1": "Bhagavā tasmiṁ nisīdi.",
  "atk-s0505a1:11_2": "Pañcasatā bhikkhūpi nāvaṁ abhiruhitvā yathānurūpaṁ nisīdiṁsu.",
  "atk-s0505a1:11_3": "Rājā bhagavantaṁ anugacchanto galappamāṇaṁ udakaṁ orohitvā “yāva, bhante, bhagavā āgacchati, tāvāhaṁ idheva gaṅgātīre vasissāmī”ti vatvā nivatto.",
  "atk-s0505a1:11_4": "Upari devatā yāva akaniṭṭhabhavanā pūjamakaṁsu, heṭṭhā gaṅgānivāsino kambalassatarādayo nāgā pūjamakaṁsu.",
  "atk-s0505a1:11_5": "Evaṁ mahatiyā pūjāya bhagavā yojanamattaṁ addhānaṁ gaṅgāya gantvā vesālikānaṁ sīmantaraṁ paviṭṭho.",
  "atk-s0505a1:12_0": "Tato licchavirājāno tena bimbisārena katapūjāya diguṇaṁ karontā galappamāṇe udake bhagavantaṁ paccuggacchiṁsu.",
  "atk-s0505a1:12_1": "Teneva khaṇena tena muhuttena vijjuppabhāvinaddhandhakāravisaṭakūṭo gaḷagaḷāyanto catūsu disāsu mahāmegho vuṭṭhāsi.",
  "atk-s0505a1:12_2": "Atha bhagavatā paṭhamapāde gaṅgātīre nikkhittamatte pokkharavassaṁ vassi.",
  "atk-s0505a1:12_3": "Ye temetukāmā, te eva tementi, atemetukāmā na tementi.",
  "atk-s0505a1:12_4": "Sabbattha jāṇumattaṁ ūrumattaṁ kaṭimattaṁ galappamāṇaṁ udakaṁ vahati, sabbakuṇapāni udakena gaṅgaṁ pavesitāni parisuddho bhūmibhāgo ahosi.",
  "atk-s0505a1:13_0": "Licchavirājāno bhagavantaṁ antarā yojane yojane vāsāpetvā mahādānāni datvā tīhi divasehi diguṇaṁ pūjaṁ karontā vesāliṁ nayiṁsu.",
  "atk-s0505a1:13_1": "Vesāliṁ sampatte bhagavati sakko devānamindo devasaṅghapurakkhato āgacchi, mahesakkhānaṁ devānaṁ sannipātena amanussā yebhuyyena palāyiṁsu.",
  "atk-s0505a1:13_2": "Bhagavā nagaradvāre ṭhatvā ānandattheraṁ āmantesi –",
  "atk-s0505a1:13_3": "“imaṁ ānanda, ratanasuttaṁ uggahetvā balikammūpakaraṇāni gahetvā licchavikumārehi saddhiṁ vesāliyā tīsu pākārantaresu vicaranto parittaṁ karohī”ti ratanasuttaṁ abhāsi.",
  "atk-s0505a1:13_4": "Evaṁ “kena panetaṁ suttaṁ, kadā, kattha, kasmā ca vutta”nti etesaṁ pañhānaṁ vissajjanā vitthārena vesālivatthuto pabhuti porāṇehi vaṇṇiyati.",
  "atk-s0505a1:14_0": "Evaṁ bhagavato vesāliṁ anuppattadivaseyeva vesālinagaradvāre tesaṁ upaddavānaṁ paṭighātatthāya vuttamidaṁ ratanasuttaṁ uggahetvā āyasmā ānando parittatthāya bhāsamāno bhagavato pattena udakaṁ ādāya sabbanagaraṁ abbhukkiranto anuvicari.",
  "atk-s0505a1:14_1": "“Yaṁ kiñcī”ti vuttamatteyeva ca therena ye pubbe apalātā saṅkārakūṭabhittippadesādinissitā amanussā, te catūhi dvārehi palāyiṁsu, dvārāni anokāsāni ahesuṁ.",
  "atk-s0505a1:14_2": "Tato ekacce dvāresu okāsaṁ alabhamānā pākāraṁ bhinditvā palātā.",
  "atk-s0505a1:14_3": "Amanussesu gatamattesu manussānaṁ gattesu rogo vūpasanto, te nikkhamitvā sabbagandhapupphādīhi theraṁ pūjesuṁ.",
  "atk-s0505a1:14_4": "Mahājano nagaramajjhe santhāgāraṁ sabbagandhehi limpitvā vitānaṁ katvā sabbālaṅkārehi alaṅkaritvā tattha buddhāsanaṁ paññāpetvā bhagavantaṁ ānesi.",
  "atk-s0505a1:15_0": "Bhagavā santhāgāraṁ pavisitvā paññatte āsane nisīdi.",
  "atk-s0505a1:15_1": "Bhikkhusaṅghopi kho rājāno manussā ca patirūpe okāse nisīdiṁsu.",
  "atk-s0505a1:15_2": "Sakkopi devānamindo dvīsu devalokesu devaparisāya saddhiṁ upanisīdi aññe ca devā.",
  "atk-s0505a1:15_3": "Ānandattheropi sabbaṁ vesāliṁ anuvicaranto ārakkhaṁ katvā vesālinagaravāsīhi saddhiṁ āgantvā ekamantaṁ nisīdi.",
  "atk-s0505a1:15_4": "Tattha bhagavā sabbesaṁ tadeva ratanasuttaṁ abhāsīti.",
  "atk-s0505a1:16_0": "224.",
  "atk-s0505a1:16_1": "Tattha yānīdha bhūtānīti paṭhamagāthāyaṁ yānīti yādisāni appesakkhāni vā mahesakkhāni vā.",
  "atk-s0505a1:16_2": "Idhāti imasmiṁ padese, tasmiṁ khaṇe sannipatitaṭṭhānaṁ sandhāyāha.",
  "atk-s0505a1:16_3": "Bhūtānīti kiñcāpi bhūtasaddo “bhūtasmiṁ pācittiya”nti evamādīsu vijjamāne, “bhūtamidanti, bhikkhave, samanupassathā”ti evamādīsu khandhapañcake, “cattāro kho, bhikkhu, mahābhūtā hetū”ti evamādīsu catubbidhe pathavīdhātvādirūpe, “yo ca kālaghaso bhūto”ti evamādīsu khīṇāsave, “sabbeva nikkhipissanti, bhūtā loke samussaya”nti evamādīsu sabbasatte, “bhūtagāmapātabyatāyā”ti evamādīsu rukkhādike, “bhūtaṁ bhūtato sañjānātī”ti evamādīsu cātumahārājikānaṁ heṭṭhā sattanikāyaṁ upādāya vattati.",
  "atk-s0505a1:16_4": "Idha pana avisesato amanussesu daṭṭhabbo.",
  "atk-s0505a1:17_0": "Samāgatānīti sannipatitāni.",
  "atk-s0505a1:17_1": "Bhummānīti bhūmiyaṁ nibbattāni.",
  "atk-s0505a1:17_2": "Vāti vikappane.",
  "atk-s0505a1:17_3": "Tena yānīdha bhummāni vā bhūtāni samāgatānīti imamekaṁ vikappaṁ katvā puna dutiyaṁ vikappaṁ kātuṁ “yāni vā antalikkhe”ti āha.",
  "atk-s0505a1:17_4": "Antalikkhe vā yāni bhūtāni nibbattāni, tāni sabbāni idha samāgatānīti attho.",
  "atk-s0505a1:17_5": "Ettha ca yāmato yāva akaniṭṭhaṁ, tāva nibbattāni bhūtāni ākāse pātubhūtavimānesu nibbattattā “antalikkhe bhūtānī”ti veditabbāni.",
  "atk-s0505a1:17_6": "Tato heṭṭhā sineruto pabhuti yāva bhūmiyaṁ rukkhalatādīsu adhivatthāni pathaviyañca nibbattāni bhūtāni, tāni sabbāni bhūmiyaṁ bhūmipaṭibaddhesu ca rukkhalatāpabbatādīsu nibbattattā “bhummāni bhūtānī”ti veditabbāni.",
  "atk-s0505a1:18_0": "Evaṁ bhagavā sabbāneva amanussabhūtāni “bhummāni vā yāni va antalikkhe”ti dvīhi padehi vikappetvā puna ekena padena pariggahetvā “sabbeva bhūtā sumanā bhavantū”ti āha.",
  "atk-s0505a1:18_1": "Sabbeti anavasesā.",
  "atk-s0505a1:18_2": "Evāti avadhāraṇe, ekampi anapanetvāti adhippāyo.",
  "atk-s0505a1:18_3": "Bhūtāti amanussā.",
  "atk-s0505a1:18_4": "Sumanā bhavantūti sukhitamanā, pītisomanassajātā bhavantūti attho.",
  "atk-s0505a1:18_5": "Athopīti kiccantarasanniyojanatthaṁ vākyopādāne nipātadvayaṁ.",
  "atk-s0505a1:18_6": "Sakkacca suṇantu bhāsitanti aṭṭhiṁ katvā, manasi katvā, sabbacetaso samannāharitvā dibbasampattilokuttarasukhāvahaṁ mama desanaṁ suṇantu.",
  "atk-s0505a1:19_0": "Evamettha bhagavā “yānīdha bhūtāni samāgatānī”ti aniyamitavacanena bhūtāni pariggahetvā puna “bhummāni vā yāni va antalikkhe”ti dvidhā vikappetvā tato “sabbeva bhūtā”ti puna ekajjhaṁ katvā “sumanā bhavantū”ti iminā vacanena āsayasampattiyaṁ niyojento “sakkacca suṇantu bhāsita”nti payogasampattiyaṁ, tathā yonisomanasikārasampattiyaṁ paratoghosasampattiyañca, tathā attasammāpaṇidhisappurisūpanissayasampattīsu samādhipaññāhetusampattīsu ca niyojento gāthaṁ samāpesi.",
  "atk-s0505a1:20_0": "225.Tasmā hi bhūtāti dutiyagāthā.",
  "atk-s0505a1:20_1": "Tattha tasmāti kāraṇavacanaṁ.",
  "atk-s0505a1:20_2": "Bhūtāti āmantanavacanaṁ.",
  "atk-s0505a1:20_3": "Nisāmethāti suṇātha.",
  "atk-s0505a1:20_4": "Sabbeti anavasesā.",
  "atk-s0505a1:20_5": "Kiṁ vuttaṁ hoti?",
  "atk-s0505a1:20_6": "Yasmā tumhe dibbaṭṭhānāni tattha upabhogasampadañca pahāya dhammassavanatthaṁ idha samāgatā, na naṭanaccanādidassanatthaṁ, tasmā hi bhūtā nisāmetha sabbeti.",
  "atk-s0505a1:20_7": "Atha vā “sumanā bhavantu sakkacca suṇantū”ti vacanena tesaṁ sumanabhāvaṁ sakkaccaṁ sotukamyatañca disvā āha –",
  "atk-s0505a1:20_8": "yasmā tumhe sumanabhāvena attasammāpaṇidhiyonisomanasikārāsayasuddhīhi sakkaccaṁ sotukamyatāya sappurisūpanissayaparatoghosapadaṭṭhānato payogasuddhīhi ca yuttā, tasmā hi bhūtā nisāmetha sabbeti.",
  "atk-s0505a1:20_9": "Atha vā yaṁ purimagāthāya ante “bhāsita”nti vuttaṁ, taṁ kāraṇabhāvena apadisanto āha –",
  "atk-s0505a1:20_10": "“yasmā mama bhāsitaṁ nāma atidullabhaṁ aṭṭhakkhaṇaparivajjitassa khaṇassa dullabhattā, anekānisaṁsañca paññākaruṇāguṇena pavattattā, tañcāhaṁ vattukāmo ‘suṇantu bhāsita’nti avocaṁ.",
  "atk-s0505a1:20_11": "Tasmā hi bhūtā nisāmetha sabbe”ti idaṁ iminā gāthāpadena vuttaṁ hoti.",
  "atk-s0505a1:21_0": "Evametaṁ kāraṇaṁ niropento attano bhāsitanisāmane niyojetvā nisāmetabbaṁ vattumāraddho “mettaṁ karotha mānusiyā pajāyā”ti.",
  "atk-s0505a1:21_1": "Tassattho –",
  "atk-s0505a1:21_2": "yāyaṁ tīhi upaddavehi upaddutā mānusī pajā, tassā mānusiyā pajāya mittabhāvaṁ hitajjhāsayataṁ paccupaṭṭhāpethāti.",
  "atk-s0505a1:21_3": "Keci pana “mānusiyaṁ paja”nti paṭhanti, taṁ bhummatthāsambhavā na yujjati.",
  "atk-s0505a1:21_4": "Yampi caññe atthaṁ vaṇṇayanti, sopi na yujjati.",
  "atk-s0505a1:21_5": "Adhippāyo panettha –",
  "atk-s0505a1:21_6": "nāhaṁ buddhoti issariyabalena vadāmi, apica pana tumhākañca imissā ca mānusiyā pajāya hitatthaṁ vadāmi –",
  "atk-s0505a1:21_7": "“mettaṁ karotha mānusiyā pajāyā”ti.",
  "atk-s0505a1:21_8": "Ettha ca –",
  "atk-s0505a1:22_0": "“Ye sattasaṇḍaṁ pathaviṁ vijetvā, rājisayo yajamānā anupariyagā;",
  "atk-s0505a1:23_0": "Assamedhaṁ purisamedhaṁ, sammāpāsaṁ vājapeyyaṁ niraggaḷaṁ.",
  "atk-s0505a1:24_0": "“Mettassa cittassa subhāvitassa, kalampi te nānubhavanti soḷasiṁ.",
  "atk-s0505a1:25_0": "“Ekampi ce pāṇamaduṭṭhacitto, mettāyati kusalī tena hoti;",
  "atk-s0505a1:26_0": "Sabbe ca pāṇe manasānukampī, pahūtamariyo pakaroti puñña”nti. –",
  "atk-s0505a1:27_0": "Evamādīnaṁ suttānaṁ ekādasānisaṁsānañca vasena ye mettaṁ karonti, tesaṁ mettā hitāti veditabbā.",
  "atk-s0505a1:28_0": "“Devatānukampito poso, sadā bhadrāni passatī”ti. –",
  "atk-s0505a1:29_0": "Evamādīnaṁ vasena yesu karīyati, tesampi hitāti veditabbā.",
  "atk-s0505a1:30_0": "Evaṁ ubhayesampi hitabhāvaṁ dassento “mettaṁ karotha mānusiyā pajāyā”ti vatvā idāni upakārampi dassento āha “divā ca ratto ca haranti ye baliṁ, tasmā hi ne rakkhatha appamattā”ti.",
  "atk-s0505a1:30_1": "Tassattho –",
  "atk-s0505a1:30_2": "ye manussā cittakammakaṭṭhakammādīhipi devatā katvā cetiyarukkhādīni ca upasaṅkamitvā devatā uddissa divā baliṁ karonti, kāḷapakkhādīsu ca rattiṁ baliṁ karonti.",
  "atk-s0505a1:30_3": "Salākabhattādīni vā datvā ārakkhadevatā upādāya yāva brahmadevatānaṁ pattidānaniyyātanena divā baliṁ karonti, chattāropanadīpamālā sabbarattikadhammassavanādīni kārāpetvā pattidānaniyyātanena ca rattiṁ baliṁ karonti, te kathaṁ na rakkhitabbā.",
  "atk-s0505a1:30_4": "Yato evaṁ divā ca ratto ca tumhe uddissa karonti ye baliṁ, tasmā hi ne rakkhatha.",
  "atk-s0505a1:30_5": "Tasmā balikammakāraṇāpi te manusse rakkhatha gopayatha, ahitaṁ tesaṁ apanetha, hitaṁ upanetha appamattā hutvā taṁ kataññubhāvaṁ hadaye katvā niccamanussarantāti.",
  "atk-s0505a1:31_0": "226.",
  "atk-s0505a1:31_1": "Evaṁ devatāsu manussānaṁ upakārakabhāvaṁ dassetvā tesaṁ upaddavavūpasamanatthaṁ buddhādiguṇappakāsanena ca devamanussānaṁ dhammassavanatthaṁ “yaṁkiñci vitta”ntiādinā nayena saccavacanaṁ payujjitumāraddho.",
  "atk-s0505a1:31_2": "Tattha yaṁkiñcīti aniyamitavasena anavasesaṁ pariyādiyati yaṁkiñci tattha tattha vohārūpagaṁ.",
  "atk-s0505a1:31_3": "Vittanti dhanaṁ.",
  "atk-s0505a1:31_4": "Tañhi vittiṁ janetīti vittaṁ.",
  "atk-s0505a1:31_5": "Idha vāti manussalokaṁ niddisati, huraṁ vāti tato paraṁ avasesalokaṁ.",
  "atk-s0505a1:31_6": "Tena ca ṭhapetvā manusse sabbalokaggahaṇe patte “saggesu vā”ti parato vuttattā ṭhapetvā manusse ca sagge ca avasesānaṁ nāgasupaṇṇādīnaṁ gahaṇaṁ veditabbaṁ.",
  "atk-s0505a1:31_7": "Evaṁ imehi dvīhi padehi yaṁ manussānaṁ vohārūpagaṁ alaṅkāraparibhogūpagañca jātarūparajatamuttāmaṇiveḷuriyapavāḷalohitaṅkamasāragallādikaṁ, yañca muttāmaṇivālukatthatāya bhūmiyā ratanamayavimānesu anekayojanasatavitthatesu bhavanesu uppannānaṁ nāgasupaṇṇādīnaṁ vittaṁ, taṁ niddiṭṭhaṁ hoti.",
  "atk-s0505a1:32_0": "Saggesu vāti kāmāvacararūpāvacaradevalokesu.",
  "atk-s0505a1:32_1": "Te hi sobhanena kammena ajīyanti gammantīti saggā, suṭṭhu vā aggātipi saggā.",
  "atk-s0505a1:32_2": "Yanti yaṁ sassāmikaṁ vā assāmikaṁ vā.",
  "atk-s0505a1:32_3": "Ratananti ratiṁ nayati, vahati, janayati, vaḍḍhetīti ratanaṁ, yaṁkiñci cittīkataṁ mahagghaṁ atulaṁ dullabhadassanaṁ anomasattaparibhogañca, tassetaṁ adhivacanaṁ. Yathāha –",
  "atk-s0505a1:33_0": "“Cittīkataṁ mahagghañca, atulaṁ dullabhadassanaṁ;",
  "atk-s0505a1:34_0": "Anomasattaparibhogaṁ, ratanaṁ tena vuccatī”ti.",
  "atk-s0505a1:35_0": "Paṇītanti uttamaṁ, seṭṭhaṁ, atappakaṁ.",
  "atk-s0505a1:35_1": "Evaṁ iminā gāthāpadena yaṁ saggesu anekayojanasatappamāṇasabbaratanamayavimānesu sudhammavejayantappabhutīsu sassāmikaṁ, yañca buddhuppādavirahena apāyameva paripūrentesu sattesu suññavimānapaṭibaddhaṁ assāmikaṁ, yaṁ vā panaññampi pathavīmahāsamuddahimavantādinissitaṁ assāmikaṁ ratanaṁ, taṁ niddiṭṭhaṁ hoti.",
  "atk-s0505a1:36_0": "Nano samaṁ atthi tathāgatenāti na-iti paṭisedhe, no-iti avadhāraṇe.",
  "atk-s0505a1:36_1": "Samanti tulyaṁ.",
  "atk-s0505a1:36_2": "Atthīti vijjati.",
  "atk-s0505a1:36_3": "Tathāgatenāti buddhena.",
  "atk-s0505a1:36_4": "Kiṁ vuttaṁ hoti?",
  "atk-s0505a1:36_5": "Yaṁ etaṁ vittañca ratanañca pakāsitaṁ, ettha ekampi buddharatanena sadisaṁ ratanaṁ nevatthi.",
  "atk-s0505a1:36_6": "Yampi hi taṁ cittīkataṭṭhena ratanaṁ, seyyathidaṁ –",
  "atk-s0505a1:36_7": "rañño cakkavattissa cakkaratanaṁ maṇiratanañca, yamhi uppanne mahājano na aññattha cittīkāraṁ karoti, na koci pupphagandhādīni gahetvā yakkhaṭṭhānaṁ vā bhūtaṭṭhānaṁ vā gacchati, sabbopi jano cakkaratanamaṇiratanameva cittiṁ karoti pūjeti, taṁ taṁ varaṁ pattheti, patthitapatthitañcassa ekaccaṁ samijjhati, tampi ratanaṁ buddharatanena samaṁ natthi.",
  "atk-s0505a1:36_8": "Yadi hi cittīkataṭṭhena ratanaṁ, tathāgatova ratanaṁ.",
  "atk-s0505a1:36_9": "Tathāgate hi uppanne ye keci mahesakkhā devamanussā, na te aññatra cittīkāraṁ karonti, na kañci aññaṁ pūjenti.",
  "atk-s0505a1:36_10": "Tathā hi brahmā sahampati sinerumattena ratanadāmena tathāgataṁ pūjesi, yathābalañca aññe devā manussā ca bimbisārakosalarājaanāthapiṇḍikādayo.",
  "atk-s0505a1:36_11": "Parinibbutampi ca bhagavantaṁ uddissa channavutikoṭidhanaṁ vissajjetvā asokamahārājā sakalajambudīpe caturāsīti vihārasahassāni patiṭṭhāpesi, ko pana vādo aññesaṁ cittīkārānaṁ.",
  "atk-s0505a1:36_12": "Apica kassaññassa parinibbutassāpi jātibodhidhammacakkappavattanaparinibbānaṭṭhānāni paṭimācetiyādīni vā uddissa evaṁ cittīkāragarukāro vattati yathā bhagavato.",
  "atk-s0505a1:36_13": "Evaṁ cittīkataṭṭhenāpi tathāgatasamaṁ ratanaṁ natthi.",
  "atk-s0505a1:37_0": "Tathā yampi taṁ mahagghaṭṭhena ratanaṁ, seyyathidaṁ –",
  "atk-s0505a1:37_1": "kāsikaṁ vatthaṁ. Yathāha –",
  "atk-s0505a1:37_2": "“jiṇṇampi, bhikkhave, kāsikaṁ vatthaṁ vaṇṇavantañceva hoti sukhasamphassañca mahagghañcā”ti, tampi buddharatanena samaṁ natthi.",
  "atk-s0505a1:37_3": "Yadi hi mahagghaṭṭhena ratanaṁ, tathāgatova ratanaṁ.",
  "atk-s0505a1:37_4": "Tathāgato hi yesaṁ paṁsukampi paṭiggaṇhāti, tesaṁ taṁ mahapphalaṁ hoti mahānisaṁsaṁ, seyyathāpi asokassa rañño.",
  "atk-s0505a1:37_5": "Idamassa mahagghatāya.",
  "atk-s0505a1:37_6": "Evaṁ mahagghatāvacane cettha dosābhāvasādhakaṁ idaṁ tāva suttapadaṁ veditabbaṁ –",
  "atk-s0505a1:38_0": "“Yesaṁ kho pana so paṭiggaṇhāti cīvarapiṇḍapātasenāsanagilānappaccayabhesajjaparikkhāraṁ, tesaṁ taṁ mahapphalaṁ hoti mahānisaṁsaṁ.",
  "atk-s0505a1:38_1": "Idamassa mahagghatāya vadāmi.",
  "atk-s0505a1:38_2": "Seyyathāpi taṁ, bhikkhave, kāsikaṁ vatthaṁ mahagghaṁ, tathūpamāhaṁ, bhikkhave, imaṁ puggalaṁ vadāmī”ti.",
  "atk-s0505a1:39_0": "Evaṁ mahagghaṭṭhenāpi tathāgatasamaṁ ratanaṁ natthi.",
  "atk-s0505a1:40_0": "Tathā yampi taṁ atulaṭṭhena ratanaṁ.",
  "atk-s0505a1:40_1": "Seyyathidaṁ –",
  "atk-s0505a1:40_2": "rañño cakkavattissa cakkaratanaṁ uppajjati indanīlamaṇimayanābhi sattaratanamayasahassāraṁ pavāḷamayanemi, rattasuvaṇṇamayasandhi, yassa dasannaṁ dasannaṁ arānaṁ upari ekaṁ muṇḍāraṁ hoti vātaṁ gahetvā saddakaraṇatthaṁ, yena kato saddo sukusalappatāḷitapañcaṅgikatūriyasaddo viya hoti.",
  "atk-s0505a1:40_3": "Yassa nābhiyā ubhosu passesu dve sīhamukhāni honti, abbhantaraṁ sakaṭacakkasseva susiraṁ, tassa kattā vā kāretā vā natthi, kammapaccayena ututo samuṭṭhāti.",
  "atk-s0505a1:40_4": "Yaṁ rājā dasavidhaṁ cakkavattivattaṁ pūretvā tadahuposathe pannarase puṇṇamadivase sīsaṁnhāto uposathiko uparipāsādavaragato sīlāni sodhento nisinno puṇṇacandaṁ viya sūriyaṁ viya ca uṭṭhentaṁ passati, yassa dvādasayojanato saddo suyyati, yojanato vaṇṇo dissati, yaṁ mahājanena “dutiyo maññe cando sūriyo vā uṭṭhito”ti ativiya kotūhalajātena dissamānaṁ nagarassa upari āgantvā rañño antepurassa pācīnapasse nātiuccaṁ nātinīcaṁ hutvā mahājanassa gandhapupphādīhi pūjetuṁ yuttaṭṭhāne akkhāhataṁ viya tiṭṭhati.",
  "atk-s0505a1:41_0": "Tadeva anubandhamānaṁ hatthiratanaṁ uppajjati, sabbaseto rattapādo sattappatiṭṭho iddhimā vehāsaṅgamo uposathakulā vā chaddantakulā vā āgacchati.",
  "atk-s0505a1:41_1": "Uposathakulā āgacchanto hi sabbajeṭṭho āgacchati, chaddantakulā sabbakaniṭṭho sikkhitasikkho damathūpeto.",
  "atk-s0505a1:41_2": "So dvādasayojanaṁ parisaṁ gahetvā sakalajambudīpaṁ anusaṁyāyitvā purepātarāsameva sakaṁ rājadhāniṁ āgacchati.",
  "atk-s0505a1:42_0": "Tampi anubandhamānaṁ assaratanaṁ uppajjati, sabbaseto rattapādo kākasīso muñjakeso valāhakassa rājakulā āgacchati.",
  "atk-s0505a1:42_1": "Sesamettha hatthiratanasadisameva.",
  "atk-s0505a1:43_0": "Tampi anubandhamānaṁ maṇiratanaṁ uppajjati.",
  "atk-s0505a1:43_1": "So hoti maṇi veḷuriyo subho jātimā aṭṭhaṁso suparikammakato āyāmato cakkanābhisadiso, vepullapabbatā āgacchati, so caturaṅgasamannāgatepi andhakāre rañño dhajaggato yojanaṁ obhāseti, yassobhāsena manussā “divā”ti maññamānā kammante payojenti, antamaso kunthakipillikaṁ upādāya passanti.",
  "atk-s0505a1:44_0": "Tampi anubandhamānaṁ itthiratanaṁ uppajjati.",
  "atk-s0505a1:44_1": "Pakatiaggamahesī vā hoti, uttarakuruto vā āgacchati maddarājakulato vā, atidīghādichadosavivajjitā atikkantā mānusaṁ vaṇṇaṁ appattā dibbaṁ vaṇṇaṁ, yassā rañño sītakāle uṇhāni gattāni honti, uṇhakāle sītāni, satadhā phoṭitatūlapicuno viya samphasso hoti, kāyato candanagandho vāyati, mukhato uppalagandho, pubbuṭṭhāyitādianekaguṇasamannāgatā ca hoti.",
  "atk-s0505a1:45_0": "Tampi anubandhamānaṁ gahapatiratanaṁ uppajjati rañño pakatikammakaro seṭṭhi, yassa cakkaratane uppannamatte dibbaṁ cakkhu pātubhavati, yena samantato yojanamatte nidhiṁ passati sassāmikampi assāmikampi.",
  "atk-s0505a1:45_1": "So rājānaṁ upasaṅkamitvā pavāreti “appossukko tvaṁ, deva, hohi, ahaṁ te dhanena dhanakaraṇīyaṁ karissāmī”ti.",
  "atk-s0505a1:46_0": "Tampi anubandhamānaṁ pariṇāyakaratanaṁ uppajjati rañño pakatijeṭṭhaputto, cakkaratane uppannamatte atirekapaññāveyyattiyena samannāgato hoti, dvādasayojanāya parisāya cetasā cittaṁ parijānitvā niggahapaggahasamattho hoti.",
  "atk-s0505a1:46_1": "So rājānaṁ upasaṅkamitvā pavāreti –",
  "atk-s0505a1:46_2": "“appossukko tvaṁ, deva, hohi, ahaṁ te rajjaṁ anusāsissāmī”ti.",
  "atk-s0505a1:46_3": "Yaṁ vā panaññampi evarūpaṁ atulaṭṭhena ratanaṁ, yassa na sakkā tulayitvā tīrayitvā aggho kātuṁ “sataṁ vā sahassaṁ vā agghati koṭiṁ vā”ti.",
  "atk-s0505a1:46_4": "Tattha ekaratanampi buddharatanena samaṁ natthi.",
  "atk-s0505a1:46_5": "Yadi hi atulaṭṭhena ratanaṁ, tathāgatova ratanaṁ.",
  "atk-s0505a1:46_6": "Tathāgato hi na sakkā sīlato vā samādhito vā paññādīnaṁ vā aññatarato kenaci tulayitvā tīrayitvā “ettakaguṇo vā iminā samo vā sappaṭibhāgo vā”ti paricchindituṁ.",
  "atk-s0505a1:46_7": "Evaṁ atulaṭṭhenāpi tathāgatasamaṁ ratanaṁ natthi.",
  "atk-s0505a1:47_0": "Tathā yampi taṁ dullabhadassanaṭṭhena ratanaṁ.",
  "atk-s0505a1:47_1": "Seyyathidaṁ –",
  "atk-s0505a1:47_2": "dullabhapātubhāvo rājā cakkavatti cakkādīni ca tassa ratanāni, tampi buddharatanena samaṁ natthi.",
  "atk-s0505a1:47_3": "Yadi hi dullabhadassanaṭṭhena ratanaṁ, tathāgatova ratanaṁ, kuto cakkavattiādīnaṁ ratanattaṁ, yāni ekasmiṁyeva kappe anekāni uppajjanti.",
  "atk-s0505a1:47_4": "Yasmā pana asaṅkhyeyyepi kappe tathāgatasuñño loko hoti, tasmā tathāgato eva kadāci karahaci uppajjanato dullabhadassano.",
  "atk-s0505a1:47_5": "Vuttaṁ cetaṁ bhagavatā parinibbānasamaye –",
  "atk-s0505a1:48_0": "“Devatā, ānanda, ujjhāyanti –",
  "atk-s0505a1:48_1": "‘dūrā ca vatamha āgatā tathāgataṁ dassanāya, kadāci karahaci tathāgatā loke uppajjanti arahanto sammāsambuddhā, ajjeva rattiyā pacchime yāme tathāgatassa parinibbānaṁ bhavissati, ayañca mahesakkho bhikkhu bhagavato purato ṭhito ovārento, na mayaṁ labhāma pacchime kāle tathāgataṁ dassanāyā”’ti.",
  "atk-s0505a1:49_0": "Evaṁ dullabhadassanaṭṭhenapi tathāgatasamaṁ ratanaṁ natthi.",
  "atk-s0505a1:50_0": "Tathā yampi taṁ anomasattaparibhogaṭṭhena ratanaṁ.",
  "atk-s0505a1:50_1": "Seyyathidaṁ –",
  "atk-s0505a1:50_2": "rañño cakkavattissa cakkaratanādi.",
  "atk-s0505a1:50_3": "Tañhi koṭisatasahassadhanānampi sattabhūmikapāsādavaratale vasantānampi caṇḍālavenanesādarathakārapukkusādīnaṁ nīcakulikānaṁ omakapurisānaṁ supinantepi paribhogatthāya na nibbattati.",
  "atk-s0505a1:50_4": "Ubhato sujātassa pana rañño khattiyasseva paripūritadasavidhacakkavattivattassa paribhogatthāya nibbattanato anomasattaparibhogaṁyeva hoti, tampi buddharatanena samaṁ natthi.",
  "atk-s0505a1:50_5": "Yadi hi anomasattaparibhogaṭṭhena ratanaṁ, tathāgatova ratanaṁ.",
  "atk-s0505a1:50_6": "Tathāgato hi loke anomasattasammatānampi anupanissayasampannānaṁ viparītadassanānaṁ pūraṇakassapādīnaṁ channaṁ satthārānaṁ aññesañca evarūpānaṁ supinantepi aparibhogo, upanissayasampannānaṁ pana catuppadāyapi gāthāya pariyosāne arahattamadhigantuṁ samatthānaṁ nibbedhikañāṇadassanānaṁ bāhiyadārucīriyappabhutīnaṁ aññesañca mahākulappasutānaṁ mahāsāvakānaṁ paribhogo.",
  "atk-s0505a1:50_7": "Te hi taṁ dassanānuttariyasavanānuttariyapāricariyānuttariyādīni sādhentā tathā tathā paribhuñjanti.",
  "atk-s0505a1:50_8": "Evaṁ anomasattaparibhogaṭṭhenāpi tathāgatasamaṁ ratanaṁ natthi.",
  "atk-s0505a1:51_0": "Yampi taṁ avisesato ratijananaṭṭhena ratanaṁ.",
  "atk-s0505a1:51_1": "Seyyathidaṁ –",
  "atk-s0505a1:51_2": "rañño cakkavattissa cakkaratanaṁ.",
  "atk-s0505a1:51_3": "Tañhi disvā rājā cakkavatti attamano hoti, evampi taṁ rañño ratiṁ janeti.",
  "atk-s0505a1:51_4": "Puna caparaṁ rājā cakkavatti vāmena hatthena suvaṇṇabhiṅkāraṁ gahetvā dakkhiṇena hatthena cakkaratanaṁ abbhukkirati “pavattatu bhavaṁ cakkaratanaṁ, abhivijinātu bhavaṁ cakkaratana”nti.",
  "atk-s0505a1:51_5": "Tato cakkaratanaṁ pañcaṅgikaṁ viya tūriyaṁ madhurassaraṁ niccharantaṁ ākāsena puratthimaṁ disaṁ gacchati, anvadeva rājā cakkavatti cakkānubhāvena dvādasayojanavitthiṇṇāya caturaṅginiyā senāya nātiuccaṁ nātinīcaṁ uccarukkhānaṁ heṭṭhābhāgena, nīcarukkhānaṁ uparibhāgena, rukkhesu pupphaphalapallavādipaṇṇākāraṁ gahetvā āgatānaṁ hatthato paṇṇākārañca gaṇhanto “ehi kho mahārājā”tievamādinā paramanipaccakārena āgate paṭirājāno “pāṇo na hantabbo”tiādinā nayena anusāsanto gacchati.",
  "atk-s0505a1:51_6": "Yattha pana rājā bhuñjitukāmo vā divāseyyaṁ vā kappetukāmo hoti, tattha cakkaratanaṁ ākāsā otaritvā udakādisabbakiccakkhame same bhūmibhāge akkhāhataṁ viya tiṭṭhati.",
  "atk-s0505a1:51_7": "Puna rañño gamanacitte uppanne purimanayeneva saddaṁ karontaṁ gacchati, yaṁ sutvā dvādasayojanikāpi parisā ākāsena gacchati.",
  "atk-s0505a1:51_8": "Cakkaratanaṁ anupubbena puratthimaṁ samuddaṁ ajjhogāhati, tasmiṁ ajjhogāhante udakaṁ yojanappamāṇaṁ apagantvā bhittīkataṁ viya tiṭṭhati.",
  "atk-s0505a1:51_9": "Mahājano yathākāmaṁ satta ratanāni gaṇhāti.",
  "atk-s0505a1:51_10": "Puna rājā suvaṇṇabhiṅkāraṁ gahetvā “ito paṭṭhāya mama rajja”nti udakena abbhukkiritvā nivattati.",
  "atk-s0505a1:51_11": "Senā purato hoti, cakkaratanaṁ pacchato, rājā majjhe.",
  "atk-s0505a1:51_12": "Cakkaratanassa osakkitosakkitaṭṭhānaṁ udakaṁ paripūrati.",
  "atk-s0505a1:51_13": "Eteneva upāyena dakkhiṇapacchimauttarepi samudde gacchati.",
  "atk-s0505a1:52_0": "Evaṁ catuddisaṁ anusaṁyāyitvā cakkaratanaṁ tiyojanappamāṇaṁ ākāsaṁ ārohati.",
  "atk-s0505a1:52_1": "Tattha ṭhito rājā cakkaratanānubhāvena vijitaṁ pañcasataparittadīpapaṭimaṇḍitaṁ sattayojanasahassaparimaṇḍalaṁ pubbavidehaṁ, tathā aṭṭhayojanasahassaparimaṇḍalaṁ uttarakuruṁ, sattayojanasahassaparimaṇḍalaṁyeva aparagoyānaṁ, dasayojanasahassaparimaṇḍalaṁ jambudīpañcāti evaṁ catumahādīpadvisahassaparittadīpapaṭimaṇḍitaṁ ekaṁ cakkavāḷaṁ suphullapuṇḍarīkavanaṁ viya oloketi.",
  "atk-s0505a1:52_2": "Evaṁ olokayato cassa anappikā rati uppajjati.",
  "atk-s0505a1:52_3": "Evampi taṁ cakkaratanaṁ rañño ratiṁ janeti, tampi buddharatanasamaṁ natthi.",
  "atk-s0505a1:52_4": "Yadi hi ratijananaṭṭhena ratanaṁ, tathāgatova ratanaṁ.",
  "atk-s0505a1:52_5": "Kiṁ karissati etaṁ cakkaratanaṁ?",
  "atk-s0505a1:52_6": "Tathāgato hi yassā dibbāya ratiyā cakkaratanādīhi sabbehipi janitā cakkavattirati saṅkhampi kalampi kalabhāgampi na upeti, tatopi ratito uttaritarañca paṇītatarañca attano ovādappatikarānaṁ asaṅkhyeyyānampi devamanussānaṁ paṭhamajjhānaratiṁ, dutiyatatiyacatutthapañcamajjhānaratiṁ, ākāsānañcāyatanaratiṁ, viññāṇañcāyatanaākiñcaññāyatananevasaññānāsaññāyatanaratiṁ, sotāpattimaggaratiṁ, sotāpattiphalaratiṁ, sakadāgāmianāgāmiarahattamaggaphalaratiñca janeti.",
  "atk-s0505a1:52_7": "Evaṁ ratijananaṭṭhenāpi tathāgatasamaṁ ratanaṁ natthīti.",
  "atk-s0505a1:53_0": "Apica ratanaṁ nāmetaṁ duvidhaṁ hoti saviññāṇakaṁ aviññāṇakañca.",
  "atk-s0505a1:53_1": "Tattha aviññāṇakaṁ cakkaratanaṁ maṇiratanaṁ, yaṁ vā panaññampi anindriyabaddhaṁ suvaṇṇarajatādi, saviññāṇakaṁ hatthiratanādi pariṇāyakaratanapariyosānaṁ, yaṁ vā panaññampi evarūpaṁ indriyabaddhaṁ.",
  "atk-s0505a1:53_2": "Evaṁ duvidhe cettha saviññāṇakaratanaṁ aggamakkhāyati. Kasmā?",
  "atk-s0505a1:53_3": "Yasmā aviññāṇakaṁ suvaṇṇarajatamaṇimuttādiratanaṁ, saviññāṇakānaṁ hatthiratanādīnaṁ alaṅkāratthāya upanīyati.",
  "atk-s0505a1:54_0": "Saviññāṇakaratanampi duvidhaṁ tiracchānagataratanaṁ, manussaratanañca.",
  "atk-s0505a1:54_1": "Tattha manussaratanaṁ aggamakkhāyati. Kasmā?",
  "atk-s0505a1:54_2": "Yasmā tiracchānagataratanaṁ manussaratanassa opavayhaṁ hoti.",
  "atk-s0505a1:54_3": "Manussaratanampi duvidhaṁ itthiratanaṁ, purisaratanañca.",
  "atk-s0505a1:54_4": "Tattha purisaratanaṁ aggamakkhāyati. Kasmā?",
  "atk-s0505a1:54_5": "Yasmā itthiratanaṁ purisaratanassa paricārikattaṁ āpajjati.",
  "atk-s0505a1:54_6": "Purisaratanampi duvidhaṁ agārikaratanaṁ, anagārikaratanañca.",
  "atk-s0505a1:54_7": "Tattha anagārikaratanaṁ aggamakkhāyati. Kasmā?",
  "atk-s0505a1:54_8": "Yasmā agārikaratanesu aggo cakkavattīpi sīlādiguṇayuttaṁ anagārikaratanaṁ pañcapatiṭṭhitena vanditvā upaṭṭhahitvā payirupāsitvā ca dibbamānusikā sampattiyo pāpuṇitvā ante nibbānasampattiṁ pāpuṇāti.",
  "atk-s0505a1:55_0": "Evaṁ anagārikaratanampi duvidhaṁ –",
  "atk-s0505a1:55_1": "ariyaputhujjanavasena.",
  "atk-s0505a1:55_2": "Ariyaratanampi duvidhaṁ sekkhāsekkhavasena.",
  "atk-s0505a1:55_3": "Asekkharatanampi duvidhaṁ sukkhavipassakasamathayānikavasena, samathayānikaratanampi duvidhaṁ sāvakapāramippattaṁ, appattañca.",
  "atk-s0505a1:55_4": "Tattha sāvakapāramippattaṁ aggamakkhāyati. Kasmā?",
  "atk-s0505a1:55_5": "Guṇamahantatāya.",
  "atk-s0505a1:55_6": "Sāvakapāramippattaratanatopi paccekabuddharatanaṁ aggamakkhāyati. Kasmā?",
  "atk-s0505a1:55_7": "Guṇamahantatāya.",
  "atk-s0505a1:55_8": "Sāriputtamoggallānasadisāpi hi anekasatā sāvakā ekassa paccekabuddhassa guṇānaṁ satabhāgampi na upenti.",
  "atk-s0505a1:55_9": "Paccekabuddharatanatopi sammāsambuddharatanaṁ aggamakkhāyati. Kasmā?",
  "atk-s0505a1:55_10": "Guṇamahantatāya.",
  "atk-s0505a1:55_11": "Sakalampi hi jambudīpaṁ pūretvā pallaṅkena pallaṅkaṁ ghaṭṭentā nisinnā paccekabuddhā ekassa sammāsambuddhassa guṇānaṁ neva saṅkhaṁ na kalaṁ na kalabhāgaṁ upenti.",
  "atk-s0505a1:55_12": "Vuttampi cetaṁ bhagavatā –",
  "atk-s0505a1:55_13": "“yāvatā, bhikkhave, sattā apadā vā…pe…",
  "atk-s0505a1:55_14": "tathāgato tesaṁ aggamakkhāyatī”tiādi.",
  "atk-s0505a1:55_15": "Evaṁ kenacipi pariyāyena tathāgatasamaṁ ratanaṁ natthi.",
  "atk-s0505a1:55_16": "Tenāha bhagavā “na no samaṁ atthi tathāgatenā”ti.",
  "atk-s0505a1:56_0": "Evaṁ bhagavā buddharatanassa aññehi ratanehi asamataṁ vatvā idāni tesaṁ sattānaṁ uppannaupaddavavūpasamanatthaṁ neva jātiṁ na gottaṁ na kolaputtiyaṁ na vaṇṇapokkharatādiṁ nissāya, apica kho avīcimupādāya bhavaggapariyante loke sīlasamādhikkhandhādīhi guṇehi buddharatanassa asadisabhāvaṁ nissāya saccavacanaṁ payuñjati “idampi buddhe ratanaṁ paṇītaṁ, etena saccena suvatthi hotū”ti.",
  "atk-s0505a1:57_0": "Tassattho –",
  "atk-s0505a1:57_1": "idampi idha vā huraṁ vā saggesu vā yaṁkiñci atthi vittaṁ vā ratanaṁ vā, tena saddhiṁ tehi tehi guṇehi asamattā buddharatanaṁ paṇītaṁ.",
  "atk-s0505a1:57_2": "Yadi etaṁ saccaṁ, etena saccena imesaṁ pāṇīnaṁ sotthi hotu, sobhanānaṁ atthitā hotu, arogatā nirupaddavatāti.",
  "atk-s0505a1:57_3": "Ettha ca yathā “cakkhuṁ kho, ānanda, suññaṁ attena vā attaniyena vā”tievamādīsu attabhāvena vā attaniyabhāvena vāti attho.",
  "atk-s0505a1:57_4": "Itarathā hi cakkhu attā vā attaniyaṁ vāti appaṭisiddhameva siyā.",
  "atk-s0505a1:57_5": "Evaṁ ratanaṁ paṇītanti ratanattaṁ paṇītaṁ, ratanabhāvo paṇītoti ayamattho veditabbo.",
  "atk-s0505a1:57_6": "Itarathā hi buddho neva ratananti sijjheyya.",
  "atk-s0505a1:57_7": "Na hi yattha ratanaṁ atthi, taṁ ratananti sijjhati.",
  "atk-s0505a1:57_8": "Yattha pana cittīkatādiatthasaṅkhātaṁ yena vā tena vā vidhinā sambandhagataṁ ratanattaṁ atthi, yasmā taṁ ratanattamupādāya ratananti paññāpīyati, tasmā tassa ratanattassa atthitāya ratananti sijjhati.",
  "atk-s0505a1:57_9": "Atha vā idampi buddhe ratananti imināpi kāraṇena buddhova ratananti evampettha attho veditabbo.",
  "atk-s0505a1:57_10": "Vuttamattāya ca bhagavatā imāya gāthāya rājakulassa sotthi jātā, bhayaṁ vūpasantaṁ.",
  "atk-s0505a1:57_11": "Imissā gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0505a1:58_0": "227.",
  "atk-s0505a1:58_1": "Evaṁ buddhaguṇena saccaṁ vatvā idāni nibbānadhammaguṇena vattumāraddho “khayaṁ virāga”nti.",
  "atk-s0505a1:58_2": "Tattha yasmā nibbānasacchikiriyāya rāgādayo khīṇā honti parikkhīṇā, yasmā vā taṁ tesaṁ anuppādanirodhakkhayamattaṁ, yasmā ca taṁ rāgādiviyuttaṁ sampayogato ca ārammaṇato ca, yasmā vā tamhi sacchikate rāgādayo accantaṁ virattā honti vigatā viddhastā, tasmā “khaya”nti ca “virāga”nti ca vuccati.",
  "atk-s0505a1:58_3": "Yasmā panassa na uppādo paññāyati, na vayo na ṭhitassa aññathattaṁ, tasmā taṁ na jāyati na jīyati na mīyatīti katvā “amata”nti vuccati, uttamaṭṭhena pana atappakaṭṭhena ca paṇītanti.",
  "atk-s0505a1:58_4": "Yadajjhagāti yaṁ ajjhagā vindi, paṭilabhi, attano ñāṇabalena sacchākāsi.",
  "atk-s0505a1:58_5": "Sakyamunīti sakyakulappasutattā sakyo, moneyyadhammasamannāgatattā muni, sakyo eva muni sakyamuni.",
  "atk-s0505a1:58_6": "Samāhitoti ariyamaggasamādhinā samāhitacitto.",
  "atk-s0505a1:58_7": "Na tena dhammena samatthi kiñcīti tena khayādināmakena sakyamuninā adhigatena dhammena samaṁ kiñci dhammajātaṁ natthi.",
  "atk-s0505a1:58_8": "Tasmā suttantarepi vuttaṁ “yāvatā, bhikkhave, dhammā saṅkhatā vā asaṅkhatā vā, virāgo tesaṁ dhammānaṁ aggamakkhāyatī”tiādi.",
  "atk-s0505a1:59_0": "Evaṁ bhagavā nibbānadhammassa aññehi dhammehi asamataṁ vatvā idāni tesaṁ sattānaṁ uppannaupaddavavūpasamanatthaṁ khayavirāgāmatapaṇītatāguṇehi nibbānadhammaratanassa asadisabhāvaṁ nissāya saccavacanaṁ payuñjati “idampi dhamme ratanaṁ paṇītaṁ etena saccena suvatthi hotū”ti.",
  "atk-s0505a1:59_1": "Tassattho purimagāthāya vuttanayeneva veditabbo.",
  "atk-s0505a1:59_2": "Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0505a1:60_0": "228.",
  "atk-s0505a1:60_1": "Evaṁ nibbānadhammaguṇena saccaṁ vatvā idāni maggadhammaguṇena vattumāraddho “yaṁ buddhaseṭṭho”ti.",
  "atk-s0505a1:60_2": "Tattha “bujjhitā saccānī”tiādinā nayena buddho, uttamo pasaṁsanīyo cāti seṭṭho, buddho ca so seṭṭho cāti buddhaseṭṭho.",
  "atk-s0505a1:60_3": "Anubuddhapaccekabuddhasaṅkhātesu vā buddhesu seṭṭhoti buddhaseṭṭho.",
  "atk-s0505a1:60_4": "So buddhaseṭṭho yaṁ parivaṇṇayī, “aṭṭhaṅgiko ca maggānaṁ, khemaṁ nibbānappattiyā”ti ca “ariyaṁ vo, bhikkhave, sammāsamādhiṁ desessāmi saupanisaṁ saparikkhāra”nti ca evamādinā nayena tattha tattha pasaṁsi pakāsayi.",
  "atk-s0505a1:60_5": "Sucinti kilesamalasamucchedakaraṇato accantavodānaṁ.",
  "atk-s0505a1:60_6": "Samādhimānantarikaññamāhūti yañca attano pavattisamanantaraṁ niyameneva phaladānato “ānantarikasamādhī”ti āhu.",
  "atk-s0505a1:60_7": "Na hi maggasamādhiñhi uppanne tassa phaluppattinisedhako koci antarāyo atthi. Yathāha –",
  "atk-s0505a1:61_0": "“Ayañca puggalo sotāpattiphalasacchikiriyāya paṭipanno assa, kappassa ca uḍḍayhanavelā assa, neva tāva kappo uḍḍayheyya, yāvāyaṁ puggalo na sotāpattiphalaṁ sacchikaroti, ayaṁ vuccati puggalo ṭhitakappī.",
  "atk-s0505a1:61_1": "Sabbepi maggasamaṅgino puggalā ṭhitakappino”ti.",
  "atk-s0505a1:62_0": "Samādhinātena samo na vijjatīti tena buddhaseṭṭhaparivaṇṇitena sucinā ānantarikasamādhinā samo rūpāvacarasamādhi vā arūpāvacarasamādhi vā koci na vijjati. Kasmā?",
  "atk-s0505a1:62_1": "Tesaṁ bhāvitattā tattha tattha brahmaloke uppannassāpi puna nirayādīsu uppattisambhavato, imassa ca arahattasamādhissa bhāvitattā ariyapuggalassa sabbuppattisamugghātasambhavato.",
  "atk-s0505a1:62_2": "Tasmā suttantarepi vuttaṁ “yāvatā, bhikkhave, dhammā saṅkhatā, ariyo aṭṭhaṅgiko maggo tesaṁ aggamakkhāyatī”tiādi.",
  "atk-s0505a1:63_0": "Evaṁ bhagavā ānantarikasamādhissa aññehi samādhīhi asamataṁ vatvā idāni purimanayeneva maggadhammaratanassa asadisabhāvaṁ nissāya saccavacanaṁ payuñjati “idampi dhamme…pe… hotū”ti.",
  "atk-s0505a1:63_1": "Tassattho pubbe vuttanayeneva veditabbo.",
  "atk-s0505a1:63_2": "Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0505a1:64_0": "229.",
  "atk-s0505a1:64_1": "Evaṁ maggadhammaguṇenāpi saccaṁ vatvā idāni saṅghaguṇenāpi vattumāraddho “ye puggalā”ti.",
  "atk-s0505a1:64_2": "Tattha yeti aniyametvā uddeso.",
  "atk-s0505a1:64_3": "Puggalāti sattā.",
  "atk-s0505a1:64_4": "Aṭṭhāti tesaṁ gaṇanaparicchedo.",
  "atk-s0505a1:64_5": "Te hi cattāro ca paṭipannā cattāro ca phale ṭhitāti aṭṭha honti.",
  "atk-s0505a1:64_6": "Sataṁ pasatthāti sappurisehi buddhapaccekabuddhasāvakehi aññehi ca devamanussehi pasatthā. Kasmā?",
  "atk-s0505a1:64_7": "Sahajātasīlādiguṇayogā.",
  "atk-s0505a1:64_8": "Tesañhi campakavakulakusumādīnaṁ sahajātavaṇṇagandhādayo viya sahajātasīlasamādhiādayo guṇā.",
  "atk-s0505a1:64_9": "Tena te vaṇṇagandhādisampannāni viya pupphāni devamanussānaṁ sataṁ piyā manāpā pasaṁsanīyā ca honti.",
  "atk-s0505a1:64_10": "Tena vuttaṁ “ye puggalā aṭṭhasataṁ pasatthā”ti.",
  "atk-s0505a1:65_0": "Atha vā yeti aniyametvā uddeso.",
  "atk-s0505a1:65_1": "Puggalāti sattā.",
  "atk-s0505a1:65_2": "Aṭṭhasatanti tesaṁ gaṇanaparicchedo.",
  "atk-s0505a1:65_3": "Te hi ekabījī kolaṁkolo sattakkhattuparamoti tayo sotāpannā, kāmarūpārūpabhavesu adhigatapphalā tayo sakadāgāmino, te sabbepi catunnaṁ paṭipadānaṁ vasena catuvīsati, antarāparinibbāyī, upahaccaparinibbāyī, sasaṅkhāraparinibbāyī, asaṅkhāraparinibbāyī, uddhaṁsoto akaniṭṭhagāmīti, avihesu pañca, tathā atappasudassasudassīsu.",
  "atk-s0505a1:65_4": "Akaniṭṭhesu pana uddhaṁsotavajjā cattāroti catuvīsati anāgāmino, sukkhavipassako samathayānikoti dve arahanto, cattāro maggaṭṭhāti catupaññāsa.",
  "atk-s0505a1:65_5": "Te sabbepi saddhādhurapaññādhurānaṁ vasena diguṇā hutvā aṭṭhasataṁ honti.",
  "atk-s0505a1:65_6": "Sesaṁ vuttanayameva.",
  "atk-s0505a1:66_0": "Cattāri etāni yugāni hontīti te sabbepi aṭṭha vā aṭṭhasataṁ vāti vitthāravasena uddiṭṭhapuggalā, saṅkhepavasena sotāpattimaggaṭṭho phalaṭṭhoti ekaṁ yugaṁ, evaṁ yāva arahattamaggaṭṭho phalaṭṭhoti ekaṁ yuganti cattāri yugāni honti.",
  "atk-s0505a1:66_1": "Te dakkhiṇeyyāti ettha teti pubbe aniyametvā uddiṭṭhānaṁ niyametvā niddeso.",
  "atk-s0505a1:66_2": "Ye puggalā vitthāravasena aṭṭha vā aṭṭhasataṁ vā, saṅkhepavasena cattāri yugāni hontīti vuttā, sabbepi te dakkhiṇaṁ arahantīti dakkhiṇeyyā.",
  "atk-s0505a1:66_3": "Dakkhiṇā nāma kammañca kammavipākañca saddahitvā “esa me idaṁ vejjakammaṁ vā jaṅghapesanikaṁ vā karissatī”ti evamādīni anapekkhitvā dīyamāno deyyadhammo, taṁ arahanti nāma sīlādiguṇayuttā puggalā.",
  "atk-s0505a1:66_4": "Ime ca tādisā, tena vuccanti te “dakkhiṇeyyā”ti.",
  "atk-s0505a1:67_0": "Sugatassa sāvakāti bhagavā sobhanena gamanena yuttattā, sobhanañca ṭhānaṁ gatattā, suṭṭhu ca gatattā suṭṭhu eva ca gadattā sugato, tassa sugatassa.",
  "atk-s0505a1:67_1": "Sabbepi te vacanaṁ suṇantīti sāvakā.",
  "atk-s0505a1:67_2": "Kāmañca aññepi suṇanti, na pana sutvā kattabbakiccaṁ karonti.",
  "atk-s0505a1:67_3": "Ime pana sutvā kattabbaṁ dhammānudhammapaṭipattiṁ katvā maggaphalāni pattā, tasmā “sāvakā”ti vuccanti.",
  "atk-s0505a1:67_4": "Etesu dinnāni mahapphalānīti etesu sugatasāvakesu appakānipi dānāni dinnāni paṭiggāhakato dakkhiṇāvisuddhibhāvaṁ upagatattā mahapphalāni honti.",
  "atk-s0505a1:67_5": "Tasmā suttantarepi vuttaṁ –",
  "atk-s0505a1:68_0": "“Yāvatā, bhikkhave, saṅghā vā gaṇā vā, tathāgatasāvakasaṅgho tesaṁ aggamakkhāyati, yadidaṁ cattāri purisayugāni aṭṭha purisapuggalā, esa bhagavato sāvakasaṅgho…pe…",
  "atk-s0505a1:68_1": "aggo vipāko hotī”ti.",
  "atk-s0505a1:69_0": "Evaṁ bhagavā sabbesampi maggaṭṭhaphalaṭṭhānaṁ vasena saṅgharatanassa guṇaṁ vatvā idāni tameva guṇaṁ nissāya saccavacanaṁ payuñjati “idampi saṅghe”ti.",
  "atk-s0505a1:69_1": "Tassattho pubbe vuttanayeneva veditabbo.",
  "atk-s0505a1:69_2": "Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0505a1:70_0": "230.",
  "atk-s0505a1:70_1": "Evaṁ maggaṭṭhaphalaṭṭhānaṁ vasena saṅghaguṇena saccaṁ vatvā idāni tato ekacciyānaṁ phalasamāpattisukhamanubhavantānaṁ khīṇāsavapuggalānaṁyeva guṇena vattumāraddho “ye suppayuttā”ti.",
  "atk-s0505a1:70_2": "Tattha yeti aniyamituddesavacanaṁ.",
  "atk-s0505a1:70_3": "Suppayuttāti suṭṭhu payuttā, anekavihitaṁ anesanaṁ pahāya suddhājīvitaṁ nissāya vipassanāya attānaṁ payuñjitumāraddhāti attho.",
  "atk-s0505a1:70_4": "Atha vā suppayuttāti parisuddhakāyavacīpayogasamannāgatā.",
  "atk-s0505a1:70_5": "Tena tesaṁ sīlakkhandhaṁ dasseti.",
  "atk-s0505a1:70_6": "Manasā daḷhenāti daḷhena manasā, thirasamādhiyuttena cetasāti attho.",
  "atk-s0505a1:70_7": "Tena tesaṁ samādhikkhandhaṁ dasseti.",
  "atk-s0505a1:70_8": "Nikkāminoti kāye ca jīvite ca anapekkhā hutvā paññādhurena vīriyena sabbakilesehi katanikkamanā.",
  "atk-s0505a1:70_9": "Tena tesaṁ vīriyasampannaṁ paññākkhandhaṁ dasseti.",
  "atk-s0505a1:71_0": "Gotamasāsanamhīti gottato gotamassa tathāgatasseva sāsanamhi.",
  "atk-s0505a1:71_1": "Tena ito bahiddhā nānappakārampi amaratapaṁ karontānaṁ suppayogādiguṇābhāvato kilesehi nikkamanābhāvaṁ dīpeti.",
  "atk-s0505a1:71_2": "Teti pubbe uddiṭṭhānaṁ niddesavacanaṁ.",
  "atk-s0505a1:71_3": "Pattipattāti ettha pattabbāti patti, pattabbā nāma pattuṁ arahā, yaṁ patvā accantayogakkhemino honti, arahattaphalassetaṁ adhivacanaṁ, taṁ pattiṁ pattāti pattipattā.",
  "atk-s0505a1:71_4": "Amatanti nibbānaṁ.",
  "atk-s0505a1:71_5": "Vigayhāti ārammaṇavasena vigāhitvā.",
  "atk-s0505a1:71_6": "Laddhāti labhitvā.",
  "atk-s0505a1:71_7": "Mudhāti abyayena kākaṇikamattampi byayaṁ akatvā.",
  "atk-s0505a1:71_8": "Nibbutinti paṭippassaddhakilesadarathaṁ phalasamāpattiṁ.",
  "atk-s0505a1:71_9": "Bhuñjamānāti anubhavamānā.",
  "atk-s0505a1:71_10": "Kiṁ vuttaṁ hoti?",
  "atk-s0505a1:71_11": "Ye imasmiṁ gotamasāsanamhi sīlasampannattā suppayuttā, samādhisampannattā manasā daḷhena, paññāsampannattā nikkāmino, te imāya sammāpaṭipadāya amataṁ vigayha mudhā laddhā phalasamāpattisaññitaṁ nibbutiṁ bhuñjamānā pattipattā nāma hontīti.",
  "atk-s0505a1:72_0": "Evaṁ bhagavā phalasamāpattisukhamanubhavantānaṁ khīṇāsavapuggalānaṁyeva vasena saṅgharatanassa guṇaṁ vatvā idāni tameva guṇaṁ nissāya saccavacanaṁ payuñjati “idampi saṅghe”ti.",
  "atk-s0505a1:72_1": "Tassattho pubbe vuttanayeneva veditabbo.",
  "atk-s0505a1:72_2": "Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0505a1:73_0": "231.",
  "atk-s0505a1:73_1": "Evaṁ khīṇāsavapuggalānaṁ guṇena saṅghādhiṭṭhānaṁ saccaṁ vatvā idāni bahujanapaccakkhena sotāpannasseva guṇena vattumāraddho “yathindakhīlo”ti.",
  "atk-s0505a1:73_2": "Tattha yathāti upamāvacanaṁ.",
  "atk-s0505a1:73_3": "Indakhīloti nagaradvāranivāraṇatthaṁ ummārabbhantare aṭṭha vā dasa vā hatthe pathaviṁ khaṇitvā ākoṭitassa sāradārumayathambhassetaṁ adhivacanaṁ.",
  "atk-s0505a1:73_4": "Pathavinti bhūmiṁ.",
  "atk-s0505a1:73_5": "Sitoti anto pavisitvā nissito.",
  "atk-s0505a1:73_6": "Siyāti bhaveyya.",
  "atk-s0505a1:73_7": "Catubbhi vātehīti catūhi disāhi āgatavātehi.",
  "atk-s0505a1:73_8": "Asampakampiyoti kampetuṁ vā cāletuṁ vā asakkuṇeyyo.",
  "atk-s0505a1:73_9": "Tathūpamanti tathāvidhaṁ.",
  "atk-s0505a1:73_10": "Sappurisanti uttamapurisaṁ.",
  "atk-s0505a1:73_11": "Vadāmīti bhaṇāmi.",
  "atk-s0505a1:73_12": "Yo ariyasaccāni avecca passatīti yo cattāri ariyasaccāni paññāya ajjhogāhetvā passati.",
  "atk-s0505a1:73_13": "Tattha ariyasaccāni visuddhimagge vuttanayeneva veditabbāni.",
  "atk-s0505a1:74_0": "Ayaṁ panettha saṅkhepattho –",
  "atk-s0505a1:74_1": "yathā hi indakhīlo gambhīranematāya pathavissito catubbhi vātehi asampakampiyo siyā, imampi sappurisaṁ tathūpamameva vadāmi, yo ariyasaccāni avecca passati. Kasmā?",
  "atk-s0505a1:74_2": "Yasmā sopi indakhīlo viya catūhi vātehi sabbatitthiyavādavātehi asampakampiyo hoti, tamhā dassanā kenaci kampetuṁ vā cāletuṁ vā asakkuṇeyyo.",
  "atk-s0505a1:74_3": "Tasmā suttantarepi vuttaṁ –",
  "atk-s0505a1:75_0": "“Seyyathāpi, bhikkhave, ayokhīlo vā indakhīlo vā gambhīranemo sunikhāto acalo asampakampī, puratthimāya cepi disāya āgaccheyya bhusā vātavuṭṭhi, neva naṁ saṅkampeyya na sampakampeyya na sampacāleyya.",
  "atk-s0505a1:75_1": "Pacchimāya…pe…",
  "atk-s0505a1:75_2": "dakkhiṇāya…",
  "atk-s0505a1:75_3": "uttarāya cepi…pe…",
  "atk-s0505a1:75_4": "na sampacāleyya.",
  "atk-s0505a1:75_5": "Taṁ kissa hetu?",
  "atk-s0505a1:75_6": "Gambhīrattā, bhikkhave, nemassa sunikhātattā indakhīlassa.",
  "atk-s0505a1:75_7": "Evameva kho, bhikkhave, ye ca kho keci samaṇā vā brāhmaṇā vā ‘idaṁ dukkhanti…pe…",
  "atk-s0505a1:75_8": "paṭipadā’ti yathābhūtaṁ pajānanti, te na aññassa samaṇassa vā brāhmaṇassa vā mukhaṁ olokenti ‘ayaṁ nūna bhavaṁ jānaṁ jānāti passaṁ passatī’ti.",
  "atk-s0505a1:75_9": "Taṁ kissa hetu?",
  "atk-s0505a1:75_10": "Sudiṭṭhattā, bhikkhave, catunnaṁ ariyasaccāna”nti.",
  "atk-s0505a1:76_0": "Evaṁ bhagavā bahujanapaccakkhassa sotāpannasseva vasena saṅgharatanassa guṇaṁ vatvā idāni tameva guṇaṁ nissāya saccavacanaṁ payuñjati “idampi saṅghe”ti.",
  "atk-s0505a1:76_1": "Tassattho pubbe vuttanayeneva veditabbo.",
  "atk-s0505a1:76_2": "Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0505a1:77_0": "232.",
  "atk-s0505a1:77_1": "Evaṁ avisesato sotāpannassa guṇena saṅghādhiṭṭhānaṁ saccaṁ vatvā idāni ye te tayo sotāpannā ekabījī kolaṁkolo sattakkhattuparamoti. Yathāha –",
  "atk-s0505a1:78_0": "“Idhekacco puggalo tiṇṇaṁ saṁyojanānaṁ parikkhayā sotāpanno hoti…pe…",
  "atk-s0505a1:78_1": "so ekaṁyeva bhavaṁ nibbattitvā dukkhassantaṁ karoti, ayaṁ ekabījī.",
  "atk-s0505a1:78_2": "Tathā dve vā tīṇi vā kulāni sandhāvitvā saṁsaritvā dukkhassantaṁ karoti, ayaṁ kolaṁkolo.",
  "atk-s0505a1:78_3": "Tathā sattakkhattuṁ devesu ca manussesu ca sandhāvitvā saṁsaritvā dukkhassantaṁ karoti, ayaṁ sattakkhattuparamo”ti.",
  "atk-s0505a1:79_0": "Tesaṁ sabbakaniṭṭhassa sattakkhattuparamassa guṇena vattumāraddho “ye ariyasaccānī”ti.",
  "atk-s0505a1:79_1": "Tattha ye ariyasaccānīti etaṁ vuttanayameva.",
  "atk-s0505a1:79_2": "Vibhāvayantīti paññāobhāsena saccapaṭicchādakaṁ kilesandhakāraṁ vidhamitvā attano pakāsāni pākaṭāni karonti.",
  "atk-s0505a1:79_3": "Gambhīrapaññenāti appameyyapaññatāya sadevakassapi lokassa ñāṇena alabbhaneyyapatiṭṭhapaññena, sabbaññunāti vuttaṁ hoti.",
  "atk-s0505a1:79_4": "Sudesitānīti samāsabyāsasākalyavekalyādīhi tehi tehi nayehi suṭṭhu desitāni.",
  "atk-s0505a1:79_5": "Kiñcāpi te honti bhusaṁ pamattāti te vibhāvitaariyasaccā puggalā kiñcāpi devarajjacakkavattirajjādippamādaṭṭhānaṁ āgamma bhusaṁ pamattā honti, tathāpi sotāpattimaggañāṇena abhisaṅkhāraviññāṇassa nirodhā ṭhapetvā satta bhave anamatagge saṁsāre ye uppajjeyyuṁ nāmañca rūpañca, tesaṁ niruddhattā atthaṅgatattā na aṭṭhamaṁ bhavaṁ ādiyanti, sattamabhave eva pana vipassanaṁ ārabhitvā arahattaṁ pāpuṇantīti.",
  "atk-s0505a1:80_0": "Evaṁ bhagavā sattakkhattuparamavasena saṅgharatanassa guṇaṁ vatvā idāni tameva guṇaṁ nissāya saccavacanaṁ payuñjati “idampi saṅghe”ti.",
  "atk-s0505a1:80_1": "Tassattho pubbe vuttanayeneva veditabbo.",
  "atk-s0505a1:80_2": "Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0505a1:81_0": "233.",
  "atk-s0505a1:81_1": "Evaṁ sattakkhattuparamassa aṭṭhamaṁ bhavaṁ anādiyanaguṇena saṅghādhiṭṭhānaṁ saccaṁ vatvā idāni tasseva satta bhave ādiyatopi aññehi appahīnabhavādānehi puggalehi visiṭṭhena guṇena vattumāraddho “sahāvassā”ti.",
  "atk-s0505a1:81_2": "Tattha sahāvāti saddhiṁyeva.",
  "atk-s0505a1:81_3": "Assāti “na te bhavaṁ aṭṭhamamādiyantī”ti vuttesu aññatarassa.",
  "atk-s0505a1:81_4": "Dassanasampadāyāti sotāpattimaggasampattiyā.",
  "atk-s0505a1:81_5": "Sotāpattimaggo hi nibbānaṁ disvā kattabbakiccasampadāya sabbapaṭhamaṁ nibbānadassanato “dassana”nti vuccati.",
  "atk-s0505a1:81_6": "Tassa attani pātubhāvo dassanasampadā, tāya dassanasampadāya saha eva.",
  "atk-s0505a1:81_7": "Tayassu dhammā jahitā bhavantīti ettha suiti padapūraṇamatte nipāto.",
  "atk-s0505a1:81_8": "“Idaṁsu me, sāriputta, mahāvikaṭabhojanasmiṁ hotī”tievamādīsu viya.",
  "atk-s0505a1:81_9": "Yato sahāvassa dassanasampadāya tayo dhammā jahitā bhavanti pahīnā bhavantīti ayamevettha attho.",
  "atk-s0505a1:82_0": "Idāni jahitadhammadassanatthaṁ āha “sakkāyadiṭṭhī vicikicchitañca, sīlabbataṁ vāpi yadatthi kiñcī”ti.",
  "atk-s0505a1:82_1": "Tattha sati kāye vijjamāne upādānakkhandhapañcakasaṅkhāte kāye vīsativatthukā diṭṭhi sakkāyadiṭṭhi, satī vā tattha kāye diṭṭhītipi sakkāyadiṭṭhi, yathāvuttappakāre kāye vijjamānā diṭṭhīti attho.",
  "atk-s0505a1:82_2": "Satiyeva vā kāye diṭṭhītipi sakkāyadiṭṭhi, yathāvuttappakāre kāye vijjamāne rūpādisaṅkhāto attāti evaṁ pavattā diṭṭhīti attho.",
  "atk-s0505a1:82_3": "Tassā ca pahīnattā sabbadiṭṭhigatāni pahīnāniyeva honti.",
  "atk-s0505a1:82_4": "Sā hi nesaṁ mūlaṁ.",
  "atk-s0505a1:82_5": "Sabbakilesabyādhivūpasamanato paññā “cikicchita”nti vuccati, taṁ paññācikicchitaṁ ito vigataṁ, tato vā paññācikicchitā idaṁ vigatanti vicikicchitaṁ, “satthari kaṅkhatī”tiādinā nayena vuttāya aṭṭhavatthukāya vimatiyā etaṁ adhivacanaṁ.",
  "atk-s0505a1:82_6": "Tassā pahīnattā sabbavicikicchitāni pahīnāni honti.",
  "atk-s0505a1:82_7": "Tañhi nesaṁ mūlaṁ.",
  "atk-s0505a1:82_8": "“Ito bahiddhā samaṇabrāhmaṇānaṁ sīlena suddhi vatena suddhī”tievamādīsu āgataṁ gosīlakukkurasīlādikaṁ sīlaṁ govatakukkuravatādikañca vataṁ “sīlabbata”nti vuccati.",
  "atk-s0505a1:82_9": "Tassa pahīnattā sabbampi naggiyamuṇḍikādi amaratapaṁ pahīnaṁ hoti.",
  "atk-s0505a1:82_10": "Tañhi tassa mūlaṁ.",
  "atk-s0505a1:82_11": "Tena sabbāvasāne vuttaṁ “yadatthi kiñcī”ti.",
  "atk-s0505a1:82_12": "Dukkhadassanasampadāya cettha sakkāyadiṭṭhi, samudayadassanasampadāya vicikicchitaṁ, maggadassananibbānadassanasampadāya sīlabbataṁ pahīyatīti viññātabbaṁ.",
  "atk-s0505a1:83_0": "234.",
  "atk-s0505a1:83_1": "Evamassa kilesavaṭṭappahānaṁ dassetvā idāni tasmiṁ kilesavaṭṭe sati yena vipākavaṭṭena bhavitabbaṁ, tappahānā tassāpi pahānaṁ dīpento āha “catūhapāyehi ca vippamutto”ti.",
  "atk-s0505a1:83_2": "Tattha cattāro apāyā nāma nirayatiracchānapettivisayaasurakāyā, tehi esa satta bhave upādiyantopi vippamuttoti attho.",
  "atk-s0505a1:84_0": "Evamassa vipākavaṭṭappahānaṁ dassetvā idāni yaṁ imassa vipākavaṭṭassa mūlabhūtaṁ kammavaṭṭaṁ, tassāpi pahānaṁ dassento āha “chaccābhiṭhānāni abhabba kātu”nti.",
  "atk-s0505a1:84_1": "Tattha abhiṭhānānīti oḷārikaṭṭhānāni, tāni esa cha abhabbo kātuṁ.",
  "atk-s0505a1:84_2": "Tāni ca “aṭṭhānametaṁ, bhikkhave, anavakāso, yaṁ diṭṭhisampanno puggalo mātaraṁ jīvitā voropeyyā”tiādinā nayena ekakanipāte vuttāni mātughātapitughātaarahantaghātalohituppādasaṅghabhedaaññasatthāruddesakammāni veditabbāni.",
  "atk-s0505a1:84_3": "Tāni hi kiñcāpi diṭṭhisampanno ariyasāvako kunthakipillikampi jīvitā na voropeti, apica kho pana puthujjanabhāvassa vigarahaṇatthaṁ vuttāni.",
  "atk-s0505a1:84_4": "Puthujjano hi adiṭṭhisampannattā evaṁmahāsāvajjāni abhiṭhānānipi karoti, dassanasampanno pana abhabbo tāni kātunti.",
  "atk-s0505a1:84_5": "Abhabbaggahaṇañcettha bhavantarepi akaraṇadassanatthaṁ.",
  "atk-s0505a1:84_6": "Bhavantarepi hi esa attano ariyasāvakabhāvaṁ ajānantopi dhammatāya eva etāni vā cha, pakatipāṇātipātādīni vā pañca verāni aññasatthāruddesena saha cha ṭhānāni na karoti, yāni sandhāya ekacce “chachābhiṭhānānī”ti paṭhanti.",
  "atk-s0505a1:84_7": "Matamacchaggāhādayo cettha ariyasāvakagāmadārakānaṁ nidassanaṁ.",
  "atk-s0505a1:85_0": "Evaṁ bhagavā satta bhave ādiyatopi ariyasāvakassa aññehi appahīnabhavādānehi puggalehi visiṭṭhaguṇavasena saṅgharatanassa guṇaṁ vatvā idāni tameva guṇaṁ nissāya saccavacanaṁ payuñjati “idampi saṅghe”ti.",
  "atk-s0505a1:85_1": "Tassattho pubbe vuttanayeneva veditabbo.",
  "atk-s0505a1:85_2": "Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0505a1:86_0": "235.",
  "atk-s0505a1:86_1": "Evaṁ satta bhave ādiyatopi aññehi appahīnabhavādānehi puggalehi visiṭṭhaguṇavasena saṅghādhiṭṭhānaṁ saccaṁ vatvā idāni “na kevalaṁ dassanasampanno cha abhiṭhānāni abhabbo kātuṁ, kiṁ pana appamattakampi pāpaṁ kammaṁ katvā tassa paṭicchādanāyapi abhabbo”ti pamādavihārinopi dassanasampannassa katapaṭicchādanābhāvaguṇena vattumāraddho “kiñcāpi so kammaṁ karoti pāpaka”nti.",
  "atk-s0505a1:87_0": "Tassattho –",
  "atk-s0505a1:87_1": "so dassanasampanno kiñcāpi satisammosena pamādavihāraṁ āgamma yaṁ taṁ bhagavatā lokavajjasañciccānatikkamanaṁ sandhāya vuttaṁ “yaṁ mayā sāvakānaṁ sikkhāpadaṁ paññattaṁ, taṁ mama sāvakā jīvitahetupi nātikkamantī”ti, taṁ ṭhapetvā aññaṁ kuṭikārasahaseyyādiṁ vā paṇṇattivajjavītikkamasaṅkhātaṁ buddhapaṭikuṭṭhaṁ kāyena pāpakammaṁ karoti, padasodhammauttarichappañcavācādhammadesanāsamphappalāpapharusavacanādiṁ vā vācāya, uda cetasā vā katthaci lobhadosuppādanajātarūpādisādiyanaṁ cīvarādiparibhogesu apaccavekkhaṇādiṁ vā pāpakammaṁ karoti.",
  "atk-s0505a1:87_2": "Abhabbo so tassa paṭicchadāya, na so taṁ “idaṁ akappiyamakaraṇīya”nti jānitvā muhuttampi paṭicchādeti, taṅkhaṇaññeva pana satthari vā viññūsu vā sabrahmacārīsu āvi katvā yathādhammaṁ paṭikaroti, “na puna karissāmī”ti evaṁ saṁvaritabbaṁ vā saṁvarati. Kasmā?",
  "atk-s0505a1:87_3": "Yasmā abhabbatā diṭṭhapadassa vuttā, evarūpaṁ pāpakammaṁ katvā tassa paṭicchādāya diṭṭhanibbānapadassa dassanasampannassa puggalassa abhabbatā vuttāti attho.",
  "atk-s0505a1:88_0": "Kathaṁ –",
  "atk-s0505a1:89_0": "“Seyyathāpi, bhikkhave, daharo kumāro mando uttānaseyyako hatthena vā pādena vā aṅgāraṁ akkamitvā khippameva paṭisaṁharati, evameva kho, bhikkhave, ghammatā esā diṭṭhisampannassa puggalassa, kiñcāpi tathārūpiṁ āpattiṁ āpajjati, yathārūpāya āpattiyā vuṭṭhānaṁ paññāyati, atha kho naṁ khippameva satthari vā viññūsu vā sabrahmacārīsu deseti vivarati uttānīkaroti, desetvā vivaritvā uttānīkatvā āyatiṁ saṁvaraṁ āpajjatī”ti.",
  "atk-s0505a1:90_0": "Evaṁ bhagavā pamādavihārinopi dassanasampannassa katapaṭicchādanābhāvaguṇena saṅgharatanassa guṇaṁ vatvā idāni tameva guṇaṁ nissāya saccavacanaṁ payuñjati “idampi saṅghe”ti.",
  "atk-s0505a1:90_1": "Tassattho pubbe vuttanayeneva veditabbo.",
  "atk-s0505a1:90_2": "Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0505a1:91_0": "236.",
  "atk-s0505a1:91_1": "Evaṁ saṅghapariyāpannānaṁ puggalānaṁ tena tena guṇappakārena saṅghādhiṭṭhānaṁ saccaṁ vatvā idāni yvāyaṁ bhagavatā ratanattayaguṇaṁ dīpentena idha saṅkhepena aññatra ca vitthārena pariyattidhammo desito, tampi nissāya puna buddhādhiṭṭhānaṁ saccaṁ vattumāraddho “vanappagumbe yatha phussitagge”ti.",
  "atk-s0505a1:91_2": "Tattha āsannasannivesavavatthitānaṁ rukkhānaṁ samūho vanaṁ, mūlasārapheggutacasākhāpalāsehi pavuḍḍho gumbo pagumbo, vane pagumbo vanappagumbo, svāyaṁ “vanappagumbe”ti vutto.",
  "atk-s0505a1:91_3": "Evampi hi vattuṁ labbhati “atthi savitakkasavicāre, atthi avitakkavicāramatte, sukhe dukkhe jīve”tiādīsu viya.",
  "atk-s0505a1:91_4": "Yathāti opammavacanaṁ.",
  "atk-s0505a1:91_5": "Phussitāni aggāni assāti phussitaggo, sabbasākhāpasākhāsu sañjātapupphoti attho.",
  "atk-s0505a1:91_6": "So pubbe vuttanayeneva “phussitagge”ti vutto.",
  "atk-s0505a1:91_7": "Gimhāna māse paṭhamasmiṁ gimheti ye cattāro gimhamāsā, tesaṁ catunnaṁ gimhānaṁ ekasmiṁ māse.",
  "atk-s0505a1:91_8": "Katamasmiṁ māse iti ce?",
  "atk-s0505a1:91_9": "Paṭhamasmiṁ gimhe, citramāseti attho.",
  "atk-s0505a1:91_10": "So hi “paṭhamagimho”ti ca “bālavasanto”ti ca vuccati.",
  "atk-s0505a1:91_11": "Tato paraṁ padatthato pākaṭameva.",
  "atk-s0505a1:92_0": "Ayaṁ panettha piṇḍattho –",
  "atk-s0505a1:92_1": "yathā paṭhamagimhanāmake bālavasante nānāvidharukkhagahane vane supupphitaggasākho taruṇarukkhagacchapariyāyanāmo pagumbo ativiya sassiriko hoti, evamevaṁ khandhāyatanādīhi satipaṭṭhānasammappadhānādīhi sīlasamādhikkhandhādīhi vā nānappakārehi atthappabhedapupphehi ativiya sassirikattā tathūpamaṁ nibbānagāmimaggadīpanato nibbānagāmiṁ pariyattidhammavaraṁ neva lābhahetu na sakkārādihetu, kevalañhi mahākaruṇāya abbhussāhitahadayo sattānaṁ paramaṁhitāya adesayīti.",
  "atk-s0505a1:92_2": "Paramaṁhitāyāti ettha ca gāthābandhasukhatthaṁ anunāsiko, ayaṁ panattho “paramahitāya nibbānāya adesayī”ti.",
  "atk-s0505a1:93_0": "Evaṁ bhagavā imaṁ supupphitaggavanappagumbasadisaṁ pariyattidhammaṁ vatvā idāni tameva nissāya buddhādhiṭṭhānaṁ saccavacanaṁ payuñjati “idampi buddhe”ti.",
  "atk-s0505a1:93_1": "Tassattho pubbe vuttanayeneva veditabbo, kevalaṁ pana idampi yathāvuttappakārapariyattidhammasaṅkhātaṁ buddhe ratanaṁ paṇītanti yojetabbaṁ.",
  "atk-s0505a1:93_2": "Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0505a1:94_0": "237.",
  "atk-s0505a1:94_1": "Evaṁ bhagavā pariyattidhammena buddhādhiṭṭhānaṁ saccaṁ vatvā idāni lokuttaradhammena vattumāraddho “varo varaññū”ti.",
  "atk-s0505a1:94_2": "Tattha varoti paṇītādhimuttikehi icchito “aho vata mayampi evarūpā assāmā”ti, varaguṇayogato vā varo, uttamo seṭṭhoti attho.",
  "atk-s0505a1:94_3": "Varaññūti nibbānaññū.",
  "atk-s0505a1:94_4": "Nibbānañhi sabbadhammānaṁ uttamaṭṭhena varaṁ, tañcesa bodhimūle sayaṁ paṭivijjhitvā aññāsi.",
  "atk-s0505a1:94_5": "Varadoti pañcavaggiyabhaddavaggiyajaṭilādīnaṁ aññesañca devamanussānaṁ nibbedhabhāgiyavāsanābhāgiyavaradhammadāyīti attho.",
  "atk-s0505a1:94_6": "Varāharoti varassa maggassa āhaṭattā varāharoti vuccati.",
  "atk-s0505a1:94_7": "So hi bhagavā dīpaṅkarato pabhuti samatiṁsa pāramiyo pūrento pubbakehi sammāsambuddhehi anuyātaṁ purāṇaṁ maggavaraṁ āhari, tena varāharoti vuccati.",
  "atk-s0505a1:94_8": "Apica sabbaññutaññāṇapaṭilābhena varo, nibbānasacchikiriyāya varaññū, sattānaṁ vimuttisukhadānena varado, uttamapaṭipadāharaṇena varāharo, etehi lokuttaraguṇehi adhikassa kassaci abhāvato anuttaro.",
  "atk-s0505a1:95_0": "Aparo nayo –",
  "atk-s0505a1:95_1": "varo upasamādhiṭṭhānaparipūraṇena, varaññū paññādhiṭṭhānaparipūraṇena, varado cāgādhiṭṭhānaparipūraṇena, varāharo saccādhiṭṭhānaparipūraṇena, varaṁ maggasaccamāharīti.",
  "atk-s0505a1:95_2": "Tathā varo puññussayena, varaññū paññussayena, varado buddhabhāvatthikānaṁ tadupāyasampadānena, varāharo paccekabuddhabhāvatthikānaṁ tadupāyāharaṇena, anuttaro tattha tattha asadisatāya, attanā vā anācariyako hutvā paresaṁ ācariyabhāvena, dhammavaraṁ adesayi sāvakabhāvatthikānaṁ tadatthāya svākhātatādiguṇayuttassa varadhammassa desanato.",
  "atk-s0505a1:95_3": "Sesaṁ vuttanayamevāti.",
  "atk-s0505a1:96_0": "Evaṁ bhagavā navavidhena lokuttaradhammena attano guṇaṁ vatvā idāni tameva guṇaṁ nissāya buddhādhiṭṭhānaṁ saccavacanaṁ payuñjati “idampi buddhe”ti.",
  "atk-s0505a1:96_1": "Tassattho pubbe vuttanayeneva veditabbo.",
  "atk-s0505a1:96_2": "Kevalaṁ pana yaṁ varaṁ navalokuttaradhammaṁ esa aññāsi, yañca adāsi, yañca āhari, yañca adesayi, idampi buddhe ratanaṁ paṇītanti evaṁ yojetabbaṁ.",
  "atk-s0505a1:96_3": "Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0505a1:97_0": "238.",
  "atk-s0505a1:97_1": "Evaṁ bhagavā pariyattidhammaṁ lokuttaradhammañca nissāya dvīhi gāthāhi buddhādhiṭṭhānaṁ saccaṁ vatvā idāni ye taṁ pariyattidhammaṁ assosuṁ sutānusārena ca paṭipajjitvā navappakārampi lokuttaradhammaṁ adhigamiṁsu, tesaṁ anupādisesanibbānappattiguṇaṁ nissāya puna saṅghādhiṭṭhānaṁ saccaṁ vattumāraddho “khīṇaṁ purāṇa”nti.",
  "atk-s0505a1:97_2": "Tattha khīṇanti samucchinnaṁ.",
  "atk-s0505a1:97_3": "Purāṇanti purātanaṁ.",
  "atk-s0505a1:97_4": "Navanti sampati vattamānaṁ.",
  "atk-s0505a1:97_5": "Natthisambhavanti avijjamānapātubhāvaṁ.",
  "atk-s0505a1:97_6": "Virattacittāti vigatarāgacittā.",
  "atk-s0505a1:97_7": "Āyatike bhavasminti anāgatamaddhānaṁ punabbhave.",
  "atk-s0505a1:97_8": "Teti yesaṁ khīṇaṁ purāṇaṁ navaṁ natthisambhavaṁ, ye ca āyatike bhavasmiṁ virattacittā, te khīṇāsavā bhikkhū.",
  "atk-s0505a1:97_9": "Khīṇabījāti ucchinnabījā.",
  "atk-s0505a1:97_10": "Avirūḷhichandāti virūḷhichandavirahitā.",
  "atk-s0505a1:97_11": "Nibbantīti vijjhāyanti.",
  "atk-s0505a1:97_12": "Dhīrāti dhitisampannā.",
  "atk-s0505a1:97_13": "Yathāyaṁ padīpoti ayaṁ padīpo viya.",
  "atk-s0505a1:98_0": "Kiṁ vuttaṁ hoti?",
  "atk-s0505a1:98_1": "Yaṁ taṁ sattānaṁ uppajjitvā niruddhampi purāṇaṁ atītakālikaṁ kammaṁ taṇhāsinehassa appahīnattā paṭisandhiāharaṇasamatthatāya akhīṇaṁyeva hoti, taṁ purāṇaṁ kammaṁ yesaṁ arahattamaggena taṇhāsinehassa sositattā agginā daḍḍhabījamiva āyatiṁ vipākadānāsamatthatāya khīṇaṁ.",
  "atk-s0505a1:98_2": "Yañca nesaṁ buddhapūjādivasena idāni pavattamānaṁ kammaṁ navanti vuccati, tañca taṇhāpahāneneva chinnamūlapādapapupphamiva āyatiṁ phaladānāsamatthatāya yesaṁ natthisambhavaṁ, ye ca taṇhāpahāneneva āyatike bhavasmiṁ virattacittā, te khīṇāsavā bhikkhū “kammaṁ khettaṁ viññāṇaṁ bīja”nti ettha vuttassa paṭisandhiviññāṇassa kammakkhayeneva khīṇattā khīṇabījā.",
  "atk-s0505a1:98_3": "Yopi pubbe punabbhavasaṅkhātāya virūḷhiyā chando ahosi, tassāpi samudayappahāneneva pahīnattā pubbe viya cutikāle asambhavena avirūḷhichandā dhitisampannattā dhīrā carimaviññāṇanirodhena yathāyaṁ padīpo nibbuto, evaṁ nibbanti, puna “rūpino vā arūpino vā”ti evamādiṁ paññattipathaṁ accentīti.",
  "atk-s0505a1:98_4": "Tasmiṁ kira samaye nagaradevatānaṁ pūjanatthāya jālitesu padīpesu eko padīpo vijjhāyi, taṁ dassento āha –",
  "atk-s0505a1:98_5": "“yathāyaṁ padīpo”ti.",
  "atk-s0505a1:99_0": "Evaṁ bhagavā ye taṁ purimāhi dvīhi gāthāhi vuttaṁ pariyattidhammaṁ assosuṁ, sutānusāreneva paṭipajjitvā navappakārampi lokuttaradhammaṁ adhigamiṁsu, tesaṁ anupādisesanibbānappattiguṇaṁ vatvā idāni tameva guṇaṁ nissāya saṅghādhiṭṭhānaṁ saccavacanaṁ payuñjanto desanaṁ samāpesi “idampi saṅghe”ti.",
  "atk-s0505a1:99_1": "Tassattho pubbe vuttanayeneva veditabbo, kevalaṁ pana idampi yathāvuttena pakārena khīṇāsavabhikkhūnaṁ nibbānasaṅkhātaṁ saṅghe ratanaṁ paṇītanti evaṁ yojetabbaṁ.",
  "atk-s0505a1:99_2": "Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0505a1:100_0": "Desanāpariyosāne rājakulassa sotthi ahosi, sabbūpaddavā vūpasamiṁsu caturāsītiyā pāṇasahassānaṁ dhammābhisamayo ahosi.",
  "atk-s0505a1:101_0": "239-241.",
  "atk-s0505a1:101_1": "Atha sakko devānamindo “bhagavatā ratanattayaguṇaṁ nissāya saccavacanaṁ payuñjamānena nāgarassa sotthi katā, mayāpi nāgarassa sotthitthaṁ ratanattayaguṇaṁ nissāya kiñci vattabba”nti cintetvā avasāne gāthāttayaṁ abhāsi “yānīdha bhūtānī”ti.",
  "atk-s0505a1:101_2": "Tattha yasmā buddho yathā lokahitatthāya ussukkaṁ āpannehi āgantabbaṁ, tathā āgatato, yathā ca etehi gantabbaṁ, tathā gatato, yathā vā etehi ājānitabbaṁ, tathā ājānanato, yathā ca jānitabbaṁ, tathā jānanato, yañca tatheva hoti, tassa gadanato ca “tathāgato”ti vuccati.",
  "atk-s0505a1:101_3": "Yasmā ca so devamanussehi pupphagandhādinā bahinibbattena upakaraṇena, dhammānudhammappaṭipattādinā ca attani nibbattena ativiya pūjito, tasmā sakko devānamindo sabbadevaparisaṁ attanā saddhiṁ sampiṇḍetvā āha “tathāgataṁ devamanussapūjitaṁ, buddhaṁ namassāma suvatthi hotū”ti.",
  "atk-s0505a1:102_0": "Yasmā pana dhamme maggadhammo yathā yuganandha samathavipassanābalena gantabbaṁ kilesapakkhaṁ samucchindantena, tathā gatoti tathāgato.",
  "atk-s0505a1:102_1": "Nibbānadhammopi yathā gato paññāya paṭividdho sabbadukkhavighātāya sampajjati, buddhādīhi tathā avagato, tasmā “tathāgato”ti vuccati.",
  "atk-s0505a1:102_2": "Yasmā ca saṅghopi yathā attahitāya paṭipannehi gantabbaṁ tena tena maggena, tathā gato, tasmā “tathāgato” tveva vuccati.",
  "atk-s0505a1:102_3": "Tasmā avasesagāthādvayepi tathāgataṁ dhammaṁ namassāma suvatthi hotu, tathāgataṁ saṅghaṁ namassāma suvatthi hotūti vuttaṁ.",
  "atk-s0505a1:102_4": "Sesaṁ vuttanayamevāti.",
  "atk-s0505a1:103_0": "Evaṁ sakko devānamindo imaṁ gāthāttayaṁ bhāsitvā bhagavantaṁ padakkhiṇaṁ katvā devapurameva gato saddhiṁ devaparisāya.",
  "atk-s0505a1:103_1": "Bhagavā pana tadeva ratanasuttaṁ dutiyadivasepi desesi, puna caturāsītiyā pāṇasahassānaṁ dhammābhisamayo ahosi.",
  "atk-s0505a1:103_2": "Evaṁ bhagavā yāva sattamaṁ divasaṁ desesi, divase divase tatheva dhammābhisamayo ahosi.",
  "atk-s0505a1:103_3": "Bhagavā aḍḍhamāsameva vesāliyaṁ viharitvā rājūnaṁ “gacchāmā”ti paṭivedesi.",
  "atk-s0505a1:103_4": "Tato rājāno diguṇena sakkārena puna tīhi divasehi bhagavantaṁ gaṅgātīraṁ nayiṁsu.",
  "atk-s0505a1:103_5": "Gaṅgāyaṁ nibbattā nāgarājāno cintesuṁ –",
  "atk-s0505a1:103_6": "“manussā tathāgatassa sakkāraṁ karonti, mayaṁ kiṁ na karissāmā”ti suvaṇṇarajatamaṇimayā nāvāyo māpetvā suvaṇṇarajatamaṇimaye eva pallaṅke paññāpetvā pañcavaṇṇapadumasañchannaṁ udakaṁ karitvā “amhākaṁ anuggahaṁ karothā”ti bhagavantaṁ upagatā.",
  "atk-s0505a1:103_7": "Bhagavā adhivāsetvā ratananāvamārūḷho pañca ca bhikkhusatāni sakaṁ sakaṁ nāvaṁ.",
  "atk-s0505a1:103_8": "Nāgarājāno bhagavantaṁ saddhiṁ bhikkhusaṅghena nāgabhavanaṁ pavesesuṁ.",
  "atk-s0505a1:103_9": "Tatra sudaṁ bhagavā sabbarattiṁ nāgaparisāya dhammaṁ desesi.",
  "atk-s0505a1:103_10": "Dutiyadivase dibbehi khādanīyabhojanīyehi mahādānaṁ adaṁsu.",
  "atk-s0505a1:103_11": "Bhagavā anumoditvā nāgabhavanā nikkhami.",
  "atk-s0505a1:104_0": "Bhūmaṭṭhā devā “manussā ca nāgā ca tathāgatassa sakkāraṁ karonti, mayaṁ kiṁ na karissāmā”ti cintetvā vanagumbarukkhapabbatādīsu chattātichattāni ukkhipiṁsu.",
  "atk-s0505a1:104_1": "Eteneva upāyena yāva akaniṭṭhabrahmabhavanaṁ, tāva mahāsakkāraviseso nibbatti.",
  "atk-s0505a1:104_2": "Bimbisāropi licchavīhi āgatakāle katasakkārato diguṇamakāsi, pubbe vuttanayeneva pañcahi divasehi bhagavantaṁ rājagahaṁ ānesi.",
  "atk-s0505a1:105_0": "Rājagahamanuppatte bhagavati pacchābhattaṁ maṇḍalamāḷe sannipatitānaṁ bhikkhūnaṁ ayamantarakathā udapādi –",
  "atk-s0505a1:105_1": "“aho buddhassa bhagavato ānubhāvo, yaṁ uddissa gaṅgāya orato ca pārato ca aṭṭhayojano bhūmibhāgo ninnañca thalañca samaṁ katvā vālukāya okiritvā pupphehi sañchanno, yojanappamāṇaṁ gaṅgāya udakaṁ nānāvaṇṇehi padumehi sañchannaṁ, yāva akaniṭṭhabhavanā chattātichattāni ussitānī”ti.",
  "atk-s0505a1:105_2": "Bhagavā taṁ pavattiṁ ñatvā gandhakuṭito nikkhamitvā taṅkhaṇānurūpena pāṭihāriyena gantvā maṇḍalamāḷe paññattavarabuddhāsane nisīdi.",
  "atk-s0505a1:105_3": "Nisajja kho bhagavā bhikkhū āmantesi –",
  "atk-s0505a1:105_4": "“kāya nuttha, bhikkhave, etarahi kathāya sannisinnā”ti?",
  "atk-s0505a1:105_5": "Bhikkhū sabbaṁ ārocesuṁ.",
  "atk-s0505a1:105_6": "Bhagavā etadavoca –",
  "atk-s0505a1:105_7": "“na, bhikkhave, ayaṁ pūjāviseso mayhaṁ buddhānubhāvena nibbatto, na nāgadevabrahmānubhāvena, apica kho pubbe appamattakapariccāgānubhāvena nibbatto”ti.",
  "atk-s0505a1:105_8": "Bhikkhū āhaṁsu –",
  "atk-s0505a1:105_9": "“na mayaṁ, bhante, taṁ appamattakaṁ pariccāgaṁ jānāma, sādhu no bhagavā tathā kathetu, yathā mayaṁ taṁ jāneyyāmā”ti.",
  "atk-s0505a1:106_0": "Bhagavā āha –",
  "atk-s0505a1:106_1": "bhūtapubbaṁ, bhikkhave, takkasilāyaṁ saṅkho nāma brāhmaṇo ahosi.",
  "atk-s0505a1:106_2": "Tassa putto susīmo nāma māṇavo soḷasavassuddesiko vayena, so ekadivasaṁ pitaraṁ upasaṅkamitvā abhivādetvā ekamantaṁ aṭṭhāsi.",
  "atk-s0505a1:106_3": "Taṁ pitā āha –",
  "atk-s0505a1:106_4": "“kiṁ, tāta susīmā”ti? So āha –",
  "atk-s0505a1:106_5": "“icchāmahaṁ, tāta, bārāṇasiṁ gantvā sippaṁ uggahetu”nti.",
  "atk-s0505a1:106_6": "“Tena hi, tāta susīma, asuko nāma brāhmaṇo mama sahāyako, tassa santikaṁ gantvā uggaṇhāhī”ti kahāpaṇasahassaṁ adāsi.",
  "atk-s0505a1:106_7": "So taṁ gahetvā mātāpitaro abhivādetvā anupubbena bārāṇasiṁ gantvā upacārayuttena vidhinā ācariyaṁ upasaṅkamitvā abhivādetvā attānaṁ nivedesi.",
  "atk-s0505a1:106_8": "Ācariyo “mama sahāyakassa putto”ti māṇavaṁ sampaṭicchitvā sabbaṁ pāhuneyyamakāsi.",
  "atk-s0505a1:106_9": "So addhānakilamathaṁ paṭivinodetvā taṁ kahāpaṇasahassaṁ ācariyassa pādamūle ṭhapetvā sippaṁ uggahetuṁ okāsaṁ yāci.",
  "atk-s0505a1:106_10": "Ācariyo okāsaṁ katvā uggaṇhāpesi.",
  "atk-s0505a1:107_0": "So lahuñca gaṇhanto bahuñca gaṇhanto gahitagahitañca suvaṇṇabhājane pakkhittamiva sīhatelaṁ avinassamānaṁ dhārento dvādasavassikaṁ sippaṁ katipayamāseneva pariyosāpesi.",
  "atk-s0505a1:107_1": "So sajjhāyaṁ karonto ādimajjhaṁyeva passati, no pariyosānaṁ.",
  "atk-s0505a1:107_2": "Atha ācariyaṁ upasaṅkamitvā āha –",
  "atk-s0505a1:107_3": "“imassa sippassa ādimajjhameva passāmi, pariyosānaṁ na passāmī”ti.",
  "atk-s0505a1:107_4": "Ācariyo āha –",
  "atk-s0505a1:107_5": "“ahampi, tāta, evamevā”ti.",
  "atk-s0505a1:107_6": "“Atha ko, ācariya, imassa sippassa pariyosānaṁ jānātī”ti?",
  "atk-s0505a1:107_7": "“Isipatane, tāta, isayo atthi, te jāneyyu”nti.",
  "atk-s0505a1:107_8": "Te upasaṅkamitvā “pucchāmi, ācariyā”ti.",
  "atk-s0505a1:107_9": "“Puccha, tāta, yathāsukha”nti.",
  "atk-s0505a1:107_10": "So isipatanaṁ gantvā paccekabuddhe upasaṅkamitvā pucchi –",
  "atk-s0505a1:107_11": "“ādimajjhapariyosānaṁ jānāthā”ti?",
  "atk-s0505a1:107_12": "“Āmāvuso, jānāmā”ti.",
  "atk-s0505a1:107_13": "“Taṁ mampi sikkhāpethā”ti.",
  "atk-s0505a1:107_14": "“Tena, hāvuso, pabbajāhi, na sakkā apabbajitena sikkhitu”nti.",
  "atk-s0505a1:107_15": "“Sādhu, bhante, pabbājetha vā maṁ, yaṁ vā icchatha, taṁ katvā pariyosānaṁ jānāpethā”ti.",
  "atk-s0505a1:107_16": "Te taṁ pabbājetvā kammaṭṭhāne niyojetuṁ asamatthā “evaṁ te nivāsetabbaṁ, evaṁ pārupitabba”ntiādinā nayena ābhisamācārikaṁ sikkhāpesuṁ.",
  "atk-s0505a1:107_17": "So tattha sikkhanto upanissayasampannattā na cireneva paccekabodhiṁ abhisambujjhi.",
  "atk-s0505a1:107_18": "Sakalabārāṇasiyaṁ “susīmapaccekabuddho”ti pākaṭo ahosi lābhaggayasaggappatto sampannaparivāro.",
  "atk-s0505a1:107_19": "So appāyukasaṁvattanikassa kammassa katattā na cireneva parinibbāyi.",
  "atk-s0505a1:107_20": "Tassa paccekabuddhā ca mahājanakāyo ca sarīrakiccaṁ katvā dhātuto gahetvā nagaradvāre thūpaṁ patiṭṭhāpesuṁ.",
  "atk-s0505a1:108_0": "Atha kho saṅkho brāhmaṇo “putto me ciragato, na cassa pavattiṁ jānāmī”ti puttaṁ daṭṭhukāmo takkasilāya nikkhamitvā anupubbena bārāṇasiṁ patvā mahājanakāyaṁ sannipatitaṁ disvā “addhā bahūsu ekopi me puttassa pavattiṁ jānissatī”ti cintento upasaṅkamitvā pucchi –",
  "atk-s0505a1:108_1": "“susīmo nāma māṇavo idha āgato atthi, api nu tassa pavattiṁ jānāthā”ti?",
  "atk-s0505a1:108_2": "Te “āma, brāhmaṇa, jānāma, asmiṁ nagare brāhmaṇassa santike tiṇṇaṁ vedānaṁ pāragū hutvā paccekabuddhānaṁ santike pabbajitvā paccekabuddho hutvā anupādisesāya nibbānadhātuyā parinibbāyi, ayamassa thūpo patiṭṭhāpito”ti āhaṁsu.",
  "atk-s0505a1:108_3": "So bhūmiṁ hatthena paharitvā, roditvā ca paridevitvā ca taṁ cetiyaṅgaṇaṁ gantvā tiṇāni uddharitvā uttarasāṭakena vālukaṁ ānetvā, paccekabuddhacetiyaṅgaṇe ākiritvā, kamaṇḍaluto udakena samantato bhūmiṁ paripphositvā vanapupphehi pūjaṁ katvā uttarasāṭakena paṭākaṁ āropetvā thūpassa upari attano chattaṁ bandhitvā pakkāmīti.",
  "atk-s0505a1:109_0": "Evaṁ atītaṁ dassetvā taṁ jātakaṁ paccuppannena anusandhento bhikkhūnaṁ dhammakathaṁ kathesi –",
  "atk-s0505a1:109_1": "“siyā kho pana vo, bhikkhave, evamassa añño nūna tena samayena saṅkho brāhmaṇo ahosī”ti, na kho panetaṁ evaṁ daṭṭhabbaṁ, ahaṁ tena samayena saṅkho brāhmaṇo ahosiṁ, mayā susīmassa paccekabuddhassa cetiyaṅgaṇe tiṇāni uddhaṭāni, tassa me kammassa nissandena aṭṭhayojanamaggaṁ vigatakhāṇukaṇṭakaṁ katvā samaṁ suddhamakaṁsu, mayā tattha vālukā okiṇṇā, tassa me nissandena aṭṭhayojanamagge vālukaṁ okiriṁsu.",
  "atk-s0505a1:109_2": "Mayā tattha vanakusumehi pūjā katā, tassa me nissandena navayojanamagge thale ca udake ca nānāpupphehi pupphasantharaṁ akaṁsu.",
  "atk-s0505a1:109_3": "Mayā tattha kamaṇḍaludakena bhūmi paripphositā, tassa me nissandena vesāliyaṁ pokkharavassaṁ vassi.",
  "atk-s0505a1:109_4": "Mayā tasmiṁ cetiye paṭākā āropitā, chattañca baddhaṁ, tassa me nissandena yāva akaniṭṭhabhavanā paṭākā ca āropitā, chattātichattāni ca ussitāni.",
  "atk-s0505a1:109_5": "Iti kho, bhikkhave, ayaṁ mayhaṁ pūjāviseso neva buddhānubhāvena nibbatto, na nāgadevabrahmānubhāvena, apica kho appamattakapariccāgānubhāvena nibbatto”ti.",
  "atk-s0505a1:109_6": "Dhammakathāpariyosāne imaṁ gāthamabhāsi –",
  "atk-s0505a1:110_0": "“Mattāsukhapariccāgā, passe ce vipulaṁ sukhaṁ;",
  "atk-s0505a1:111_0": "Caje mattāsukhaṁ dhīro, sampassaṁ vipulaṁ sukha”nti. ;",
  "atk-s0505a1:112_0": "Paramatthajotikāya khuddaka-aṭṭhakathāya",
  "atk-s0505a1:113_0": "Suttanipāta-aṭṭhakathāya ratanasuttavaṇṇanā niṭṭhitā.",
  "atk-s0505a1:114_0": "2. Āmagandhasuttavaṇṇanā",
  "atk-s0505a1:115_0": "Sāmākaciṅgūlakacīnakānicāti āmagandhasuttaṁ.",
  "atk-s0505a1:115_1": "Kā uppatti?",
  "atk-s0505a1:115_2": "Anuppanne bhagavati āmagandho nāma brāhmaṇo pañcahi māṇavakasatehi saddhiṁ tāpasapabbajjaṁ pabbajitvā himavantaṁ pavisitvā pabbatantare assamaṁ kārāpetvā vanamūlaphalāhāro hutvā tattha paṭivasati, na kadāci macchamaṁsaṁ khādati.",
  "atk-s0505a1:115_3": "Atha tesaṁ tāpasānaṁ loṇambilādīni aparibhuñjantānaṁ paṇḍurogo uppajji.",
  "atk-s0505a1:115_4": "Tato te “loṇambilādisevanatthāya manussapathaṁ gacchāmā”ti paccantagāmaṁ sampattā.",
  "atk-s0505a1:115_5": "Tattha manussā tesu pasīditvā nimantetvā bhojesuṁ, katabhattakiccānaṁ nesaṁ mañcapīṭhaparibhogabhājanapādamakkhanādīni upanetvā “ettha, bhante, vasatha, mā ukkaṇṭhitthā”ti vasanaṭṭhānaṁ dassetvā pakkamiṁsu.",
  "atk-s0505a1:115_6": "Dutiyadivasepi nesaṁ dānaṁ datvā puna gharapaṭipāṭiyā ekekadivasaṁ dānamadaṁsu.",
  "atk-s0505a1:115_7": "Tāpasā catumāsaṁ tattha vasitvā loṇambilādisevanāya thirabhāvappattasarīrā hutvā “mayaṁ, āvuso, gacchāmā”ti manussānaṁ ārocesuṁ.",
  "atk-s0505a1:115_8": "Manussā tesaṁ telataṇḍulādīni adaṁsu.",
  "atk-s0505a1:115_9": "Te tāni ādāya attano assamameva agamaṁsu.",
  "atk-s0505a1:115_10": "Tañca gāmaṁ tatheva saṁvacchare saṁvacchare āgamiṁsu.",
  "atk-s0505a1:115_11": "Manussāpi tesaṁ āgamanakālaṁ viditvā dānatthāya taṇḍulādīni sajjetvāva acchanti, āgate ca ne tatheva sammānenti.",
  "atk-s0505a1:116_0": "Atha bhagavā loke uppajjitvā pavattitavaradhammacakko anupubbena sāvatthiṁ gantvā tattha viharanto tesaṁ tāpasānaṁ upanissayasampattiṁ disvā tato nikkhamma bhikkhusaṅghaparivuto cārikaṁ caramāno anupubbena taṁ gāmaṁ anuppatto.",
  "atk-s0505a1:116_1": "Manussā bhagavantaṁ disvā mahādānāni adaṁsu.",
  "atk-s0505a1:116_2": "Bhagavā tesaṁ dhammaṁ desesi.",
  "atk-s0505a1:116_3": "Te tāya dhammadesanāya appekacce sotāpannā, ekacce sakadāgāmino, ekacce anāgāmino ahesuṁ, ekacce pabbajitvā arahattaṁ pāpuṇiṁsu.",
  "atk-s0505a1:116_4": "Bhagavā punadeva sāvatthiṁ paccāgamāsi.",
  "atk-s0505a1:116_5": "Atha te tāpasā taṁ gāmaṁ āgamiṁsu.",
  "atk-s0505a1:116_6": "Manussā tāpase disvā na pubbasadisaṁ kotūhalamakaṁsu.",
  "atk-s0505a1:116_7": "Tāpasā taṁ pucchiṁsu –",
  "atk-s0505a1:116_8": "“kiṁ, āvuso, ime manussā na pubbasadisā, kiṁ nu kho ayaṁ gāmo rājadaṇḍena upadduto, udāhu dubbhikkhena, udāhu amhehi sīlādiguṇehi sampannataro koci pabbajito imaṁ gāmamanuppatto”ti?",
  "atk-s0505a1:116_9": "Te āhaṁsu –",
  "atk-s0505a1:116_10": "“na, bhante, rājadaṇḍena, na dubbhikkhenāyaṁ gāmo upadduto, apica buddho loke uppanno, so bhagavā bahujanahitāya dhammaṁ desento idhāgato”ti.",
  "atk-s0505a1:117_0": "Taṁ sutvā āmagandhatāpaso “buddhoti, gahapatayo, vadethā”ti?",
  "atk-s0505a1:117_1": "“Buddhoti, bhante, vadāmā”ti tikkhattuṁ vatvā “ghosopi kho eso dullabho lokasmiṁ, yadidaṁ buddho”ti attamano attamanavācaṁ nicchāretvā pucchi –",
  "atk-s0505a1:117_2": "“kiṁ nu kho so buddho āmagandhaṁ bhuñjati, na bhuñjatī”ti?",
  "atk-s0505a1:117_3": "“Ko, bhante, āmagandho”ti?",
  "atk-s0505a1:117_4": "“Āmagandho nāma macchamaṁsaṁ, gahapatayo”ti.",
  "atk-s0505a1:117_5": "“Bhagavā, bhante, macchamaṁsaṁ paribhuñjatī”ti.",
  "atk-s0505a1:117_6": "Taṁ sutvā tāpaso vippaṭisārī ahosi –",
  "atk-s0505a1:117_7": "“māheva kho pana buddho siyā”ti.",
  "atk-s0505a1:117_8": "Puna cintesi –",
  "atk-s0505a1:117_9": "“buddhānaṁ pātubhāvo nāma dullabho, gantvā buddhaṁ disvā pucchitvā jānissāmī”ti.",
  "atk-s0505a1:117_10": "Tato yena bhagavā gato, taṁ maggaṁ manusse pucchitvā vacchagiddhinī gāvī viya turitaturito sabbattha ekarattivāsena sāvatthiṁ anuppatvā jetavanameva pāvisi saddhiṁ sakāya parisāya.",
  "atk-s0505a1:117_11": "Bhagavāpi tasmiṁ samaye dhammadesanatthāya āsane nisinno eva hoti.",
  "atk-s0505a1:117_12": "Tāpasā bhagavantaṁ upasaṅkamma tuṇhībhūtā anabhivādetvāva ekamantaṁ nisīdiṁsu.",
  "atk-s0505a1:117_13": "Bhagavā “kacci vo isayo khamanīya”ntiādinā nayena tehi saddhiṁ paṭisammodi.",
  "atk-s0505a1:117_14": "Tepi “khamanīyaṁ, bho gotamā”tiādimāhaṁsu.",
  "atk-s0505a1:117_15": "Tato āmagandho bhagavantaṁ pucchi –",
  "atk-s0505a1:117_16": "“āmagandhaṁ, bho gotama, bhuñjasi, na bhuñjasī”ti?",
  "atk-s0505a1:117_17": "“Ko so, brāhmaṇa, āmagandho nāmā”ti?",
  "atk-s0505a1:117_18": "“Macchamaṁsaṁ, bho gotamā”ti.",
  "atk-s0505a1:117_19": "Bhagavā “na, brāhmaṇa, macchamaṁsaṁ āmagandho.",
  "atk-s0505a1:117_20": "Apica kho āmagandho nāma sabbe kilesā pāpakā akusalā dhammā”ti vatvā “na, brāhmaṇa, idāni tvameva āmagandhaṁ pucchi, atītepi tisso nāma brāhmaṇo kassapaṁ bhagavantaṁ pucchi.",
  "atk-s0505a1:117_21": "Evañca so pucchi, evañcassa bhagavā byākāsī”ti tissena ca brāhmaṇena kassapena ca bhagavatā vuttagāthāyo eva ānetvā tāhi gāthāhi brāhmaṇaṁ saññāpento āha –",
  "atk-s0505a1:117_22": "“sāmākaciṅgūlakacīnakāni cā”ti.",
  "atk-s0505a1:117_23": "Ayaṁ tāva imassa suttassa idha uppatti.",
  "atk-s0505a1:118_0": "Atīte pana kassapo kira bodhisatto aṭṭhāsaṅkhyeyyāni kappasatasahassañca pāramiyo pūretvā bārāṇasiyaṁ brahmadattassa brāhmaṇassa dhanavatī nāma brāhmaṇī, tassā kucchimhi paṭisandhiṁ aggahesi.",
  "atk-s0505a1:118_1": "Aggasāvakopi taṁ divasaṁyeva devalokā cavitvā anupurohitabrāhmaṇassa pajāpatiyā kucchimhi nibbatti.",
  "atk-s0505a1:118_2": "Evaṁ tesaṁ ekadivasameva paṭisandhiggahaṇañca gabbhavuṭṭhānañca ahosi, ekadivasameva etesaṁ ekassa kassapo, ekassa tissoti nāmamakaṁsu.",
  "atk-s0505a1:118_3": "Te sahapaṁsukīḷanakā dve sahāyā anupubbena vuḍḍhiṁ agamiṁsu.",
  "atk-s0505a1:118_4": "Tissassa pitā puttaṁ āṇāpesi –",
  "atk-s0505a1:118_5": "“ayaṁ, tāta, kassapo nikkhamma pabbajitvā buddho bhavissati, tvampissa santike pabbajitvā bhavanissaraṇaṁ kareyyāsī”ti.",
  "atk-s0505a1:118_6": "So “sādhū”ti paṭissuṇitvā bodhisattassa santikaṁ gantvā “ubhopi, samma, pabbajissāmā”ti āha.",
  "atk-s0505a1:118_7": "Bodhisatto “sādhū”ti paṭissuṇi.",
  "atk-s0505a1:118_8": "Tato vuḍḍhiṁ anuppattakālepi tisso bodhisattaṁ āha –",
  "atk-s0505a1:118_9": "“ehi, samma, pabbajissāmā”ti bodhisatto na nikkhami.",
  "atk-s0505a1:118_10": "Tisso “na tāvassa ñāṇaṁ paripākaṁ gata”nti sayaṁ nikkhamma isipabbajjaṁ pabbajitvā araññe pabbatapāde assamaṁ kārāpetvā vasati.",
  "atk-s0505a1:118_11": "Bodhisattopi aparena samayena ghare ṭhitoyeva ānāpānassatiṁ pariggahetvā cattāri jhānāni abhiññāyo ca uppādetvā pāsādena bodhimaṇḍasamīpaṁ gantvā “puna pāsādo yathāṭhāneyeva patiṭṭhātū”ti adhiṭṭhāsi, so sakaṭṭhāneyeva patiṭṭhāsi.",
  "atk-s0505a1:118_12": "Apabbajitena kira bodhimaṇḍaṁ upagantuṁ na sakkāti.",
  "atk-s0505a1:118_13": "So pabbajitvā bodhimaṇḍaṁ patvā nisīditvā satta divase padhānayogaṁ katvā sattahi divasehi sammāsambodhiṁ sacchākāsi.",
  "atk-s0505a1:119_0": "Tadā isipatane vīsatisahassā pabbajitā paṭivasanti.",
  "atk-s0505a1:119_1": "Atha kassapo bhagavā te āmantetvā dhammacakkaṁ pavattesi.",
  "atk-s0505a1:119_2": "Suttapariyosāne sabbeva arahanto ahesuṁ.",
  "atk-s0505a1:119_3": "So sudaṁ bhagavā vīsatibhikkhusahassaparivuto tattheva isipatane vasati.",
  "atk-s0505a1:119_4": "Kikī ca naṁ kāsirājā catūhi paccayehi upaṭṭhāti.",
  "atk-s0505a1:119_5": "Athekadivasaṁ bārāṇasivāsī eko puriso pabbate candanasārādīni gavesanto tissassa tāpasassa assamaṁ patvā taṁ abhivādetvā ekamantaṁ aṭṭhāsi.",
  "atk-s0505a1:119_6": "Tāpaso taṁ disvā “kuto āgatosī”ti pucchi.",
  "atk-s0505a1:119_7": "“Bārāṇasito, bhante”ti.",
  "atk-s0505a1:119_8": "“Kā tattha pavattī”ti?",
  "atk-s0505a1:119_9": "“Tattha, bhante, kassapo nāma sammāsambuddho uppanno”ti.",
  "atk-s0505a1:119_10": "Tāpaso dullabhavacanaṁ sutvā pītisomanassajāto pucchi –",
  "atk-s0505a1:119_11": "“kiṁ so āmagandhaṁ bhuñjati, na bhuñjatī”ti?",
  "atk-s0505a1:119_12": "“Ko bhante, āmagandho”ti?",
  "atk-s0505a1:119_13": "“Macchamaṁsaṁ āvuso”ti.",
  "atk-s0505a1:119_14": "“Bhagavā, bhante, macchamaṁsaṁ bhuñjatī”ti.",
  "atk-s0505a1:119_15": "Taṁ sutvā tāpaso vippaṭisārī hutvā puna cintesi –",
  "atk-s0505a1:119_16": "“gantvā taṁ pucchissāmi, sace ‘āmagandhaṁ paribhuñjāmī’ti vakkhati, tato naṁ ‘tumhākaṁ, bhante, jātiyā ca kulassa ca gottassa ca ananucchavikameta’nti nivāretvā tassa santike pabbajitvā bhavanissaraṇaṁ karissāmī”ti sallahukaṁ upakaraṇaṁ gahetvā sabbattha ekarattivāsena sāyanhasamaye bārāṇasiṁ patvā isipatanameva pāvisi.",
  "atk-s0505a1:119_17": "Bhagavāpi tasmiṁ samaye dhammadesanatthāya āsane nisinnoyeva hoti.",
  "atk-s0505a1:119_18": "Tāpaso bhagavantaṁ upasaṅkamma anabhivādetvā tuṇhībhūto ekamantaṁ aṭṭhāsi.",
  "atk-s0505a1:119_19": "Bhagavā taṁ disvā pubbe vuttanayeneva paṭisammodi.",
  "atk-s0505a1:119_20": "Sopi “khamanīyaṁ, bho kassapā”tiādīni vatvā ekamantaṁ nisīditvā bhagavantaṁ pucchi –",
  "atk-s0505a1:119_21": "“āmagandhaṁ, bho kassapa, bhuñjasi, na bhuñjasī”ti?",
  "atk-s0505a1:119_22": "“Nāhaṁ, brāhmaṇa, āmagandhaṁ bhuñjāmī”ti.",
  "atk-s0505a1:119_23": "“Sādhu, sādhu, bho kassapa, parakuṇapaṁ akhādanto sundaramakāsi, yuttametaṁ bhoto kassapassa jātiyā ca kulassa ca gottassa cā”ti.",
  "atk-s0505a1:119_24": "Tato bhagavā “ahaṁ kilese sandhāya ‘āmagandhaṁ na bhuñjāmī’ti vadāmi, brāhmaṇo macchamaṁsaṁ pacceti, yaṁnūnāhaṁ sve gāmaṁ piṇḍāya apavisitvā kikīrañño gehā ābhataṁ piṇḍapātaṁ paribhuñjeyyaṁ, evaṁ āmagandhaṁ ārabbha kathā pavattissati.",
  "atk-s0505a1:119_25": "Tato brāhmaṇaṁ dhammadesanāya saññāpessāmī”ti dutiyadivase kālasseva sarīraparikammaṁ katvā gandhakuṭiṁ pāvisi.",
  "atk-s0505a1:119_26": "Bhikkhū gandhakuṭidvāraṁ pihitaṁ disvā “na bhagavā ajja bhikkhūhi saddhiṁ pavisitukāmo”ti ñatvā gandhakuṭiṁ padakkhiṇaṁ katvā piṇḍāya pavisiṁsu.",
  "atk-s0505a1:120_0": "Bhagavāpi gandhakuṭito nikkhamma paññattāsane nisīdi.",
  "atk-s0505a1:120_1": "Tāpasopi kho pattasākaṁ pacitvā khāditvā bhagavato santike nisīdi.",
  "atk-s0505a1:120_2": "Kikī kāsirājā bhikkhū piṇḍāya carante disvā “kuhiṁ bhagavā, bhante”ti pucchitvā “vihāre, mahārājā”ti ca sutvā nānābyañjanarasamanekamaṁsavikatisampannaṁ bhojanaṁ bhagavato pāhesi.",
  "atk-s0505a1:120_3": "Amaccā vihāraṁ netvā bhagavato ārocetvā dakkhiṇodakaṁ datvā parivisantā paṭhamaṁ nānāmaṁsavikatisampannaṁ yāguṁ adaṁsu, tāpaso disvā “khādati nu kho no”ti cintento aṭṭhāsi.",
  "atk-s0505a1:120_4": "Bhagavā tassa passatoyeva yāguṁ pivanto maṁsakhaṇḍaṁ mukhe pakkhipi.",
  "atk-s0505a1:120_5": "Tāpaso disvā kuddho.",
  "atk-s0505a1:120_6": "Puna yāgupītassa nānārasabyañjanaṁ bhojanamadaṁsu, tampi gahetvā bhuñjantaṁ disvā ativiya kuddho “macchamaṁsaṁ khādantoyeva ‘na khādāmī’ti bhaṇatī”ti.",
  "atk-s0505a1:120_7": "Atha bhagavantaṁ katabhattakiccaṁ hatthapāde dhovitvā nisinnaṁ upasaṅkamma “bho kassapa, musā tvaṁ bhaṇasi, netaṁ paṇḍitakiccaṁ.",
  "atk-s0505a1:120_8": "Musāvādo hi garahito buddhānaṁ, yepi te pabbatapāde vanamūlaphalādīhi yāpentā isayo vasanti, tepi musā na bhaṇantī”ti vatvā puna isīnaṁ guṇe gāthāya vaṇṇento āha “sāmākaciṅgūlakacīnakāni cā”ti.",
  "atk-s0505a1:121_0": "242.",
  "atk-s0505a1:121_1": "Tattha sāmākāti dhunitvā vā sīsāni uccinitvā vā gayhūpagā tiṇadhaññajāti.",
  "atk-s0505a1:121_2": "Tathā ciṅgūlakā kaṇavīrapupphasaṇṭhānasīsā honti.",
  "atk-s0505a1:121_3": "Cīnakānīti aṭavipabbatapādesu aropitajātā cīnamuggā.",
  "atk-s0505a1:121_4": "Pattapphalanti yaṁkiñci haritapaṇṇaṁ.",
  "atk-s0505a1:121_5": "Mūlaphalanti yaṁkiñci kandamūlaṁ.",
  "atk-s0505a1:121_6": "Gavipphalanti yaṁkiñci rukkhavalliphalaṁ.",
  "atk-s0505a1:121_7": "Mūlaggahaṇena vā kandamūlaṁ, phalaggahaṇena rukkhavalliphalaṁ, gavipphalaggahaṇena udake jātasiṅghātakakaserukādiphalaṁ veditabbaṁ.",
  "atk-s0505a1:121_8": "Dhammena laddhanti dūteyyapahiṇagamanādimicchājīvaṁ pahāya vane uñchācariyāya laddhaṁ.",
  "atk-s0505a1:121_9": "Satanti santo ariyā.",
  "atk-s0505a1:121_10": "Asnamānāti bhuñjamānā.",
  "atk-s0505a1:121_11": "Na kāmakāmā alikaṁ bhaṇantīti te evaṁ amamā apariggahā etāni sāmākādīni bhuñjamānā isayo yathā tvaṁ sādurasādike kāme patthayanto āmagandhaṁ bhuñjantoyeva “nāhaṁ, brāhmaṇa, āmagandhaṁ bhuñjāmī”ti bhaṇanto alikaṁ bhaṇasi, tathā na kāmakāmā alikaṁ bhaṇanti, kāme kāmayantā musā na bhaṇantīti isīnaṁ pasaṁsāya bhagavato nindaṁ dīpeti.",
  "atk-s0505a1:122_0": "243.",
  "atk-s0505a1:122_1": "Evaṁ isīnaṁ pasaṁsāpadesena bhagavantaṁ ninditvā idāni attanā adhippetaṁ nindāvatthuṁ dassetvā nippariyāyeneva bhagavantaṁ nindanto āha “yadasnamāno”ti tattha da-kāro padasandhikaro.",
  "atk-s0505a1:122_2": "Ayaṁ panattho –",
  "atk-s0505a1:122_3": "yaṁ kiñcideva sasamaṁsaṁ vā tittiramaṁsaṁ vā dhovanacchedanādinā pubbaparikammena sukataṁ, pacanavāsanādinā pacchāparikammena suniṭṭhitaṁ, na mātarā na pitarā, apica kho pana “dakkhiṇeyyo aya”nti maññamānehi dhammakāmehi parehi dinnaṁ, sakkārakaraṇena payataṁ paṇītamalaṅkataṁ, uttamarasatāya ojavantatāya thāmabalabharaṇasamatthatāya ca paṇītaṁ asnamāno āhārayamāno, na kevalañca yaṁkiñci maṁsameva, apica kho pana idampi sālīnamannaṁ vicitakāḷakaṁ sālitaṇḍulodanaṁ paribhuñjamāno so bhuñjasi, kassapa, āmagandhaṁ, so tvaṁ yaṁkiñci maṁsaṁ bhuñjamāno idañca sālīnamannaṁ paribhuñjamāno bhuñjasi, kassapa, āmagandhanti bhagavantaṁ gottena ālapati.",
  "atk-s0505a1:123_0": "244.",
  "atk-s0505a1:123_1": "Evaṁ āhārato bhagavantaṁ ninditvā idāni musāvādaṁ āropetvā nindanto āha “na āmagandho…pe…",
  "atk-s0505a1:123_2": "susaṅkhatehī”ti.",
  "atk-s0505a1:123_3": "Tassattho –",
  "atk-s0505a1:123_4": "pubbe mayā pucchito samāno “na āmagandho mama kappatī”ti icceva tvaṁ bhāsasi, evaṁ ekaṁseneva tvaṁ bhāsasi brahmabandhu brāhmaṇaguṇavirahitajātimattabrāhmaṇāti paribhāsanto bhaṇati.",
  "atk-s0505a1:123_5": "Sālīnamannanti sālitaṇḍulodanaṁ.",
  "atk-s0505a1:123_6": "Paribhuñjamānoti bhuñjamāno.",
  "atk-s0505a1:123_7": "Sakuntamaṁsehi susaṅkhatehīti tadā bhagavato abhihaṭaṁ sakuṇamaṁsaṁ niddisanto bhaṇati.",
  "atk-s0505a1:124_0": "Evaṁ bhaṇanto eva ca bhagavato heṭṭhā pādatalā pabhuti yāva upari kesaggā sarīramullokento dvattiṁsavaralakkhaṇāsītianubyañjanasampadaṁ byāmappabhāparikkhepañca disvā “evarūpo mahāpurisalakkhaṇādipaṭimaṇḍitakāyo na musā bhaṇituṁ arahati.",
  "atk-s0505a1:124_1": "Ayaṁ hissa bhavantarepi saccavācānissandeneva uṇṇā bhamukantare jātā odātā mudu tūlasannibhā, ekekāni ca lomakūpesu lomāni.",
  "atk-s0505a1:124_2": "Svāyaṁ kathamidāni musā bhaṇissati.",
  "atk-s0505a1:124_3": "Addhā añño imassa āmagandho bhavissati, yaṁ sandhāya etadavoca –",
  "atk-s0505a1:124_4": "‘nāhaṁ, brāhmaṇa, āmagandhaṁ bhuñjāmī’ti, yaṁnūnāhaṁ etaṁ puccheyya”nti cintetvā sañjātabahumāno gotteneva ālapanto imaṁ gāthāsesaṁ āha –",
  "atk-s0505a1:125_0": "“Pucchāmi taṁ kassapa etamatthaṁ, kathaṁpakāro tava āmagandho”ti.",
  "atk-s0505a1:126_0": "245.",
  "atk-s0505a1:126_1": "Athassa bhagavā āmagandhaṁ vissajjetuṁ “pāṇātipāto”ti evamādimāha.",
  "atk-s0505a1:126_2": "Tattha pāṇātipātoti pāṇavadho.",
  "atk-s0505a1:126_3": "Vadhachedabandhananti ettha sattānaṁ daṇḍādīhi ākoṭanaṁ vadho, hatthapādādīnaṁ chedanaṁ chedo, rajjuādīhi bandho bandhanaṁ.",
  "atk-s0505a1:126_4": "Theyyaṁ musāvādoti theyyañca musāvādo ca.",
  "atk-s0505a1:126_5": "Nikatīti “dassāmi, karissāmī”tiādinā nayena āsaṁ uppādetvā nirāsākaraṇaṁ.",
  "atk-s0505a1:126_6": "Vañcanānīti asuvaṇṇaṁ suvaṇṇanti gāhāpanādīni.",
  "atk-s0505a1:126_7": "Ajjhenakuttanti niratthakamanekaganthapariyāpuṇanaṁ.",
  "atk-s0505a1:126_8": "Paradārasevanāti parapariggahitāsu cārittāpajjanaṁ.",
  "atk-s0505a1:126_9": "Esāmagandho na hi maṁsabhojananti esa pāṇātipātādiakusaladhammasamudācāro āmagandho vissagandho kuṇapagandho.",
  "atk-s0505a1:126_10": "Kiṁ kāraṇā?",
  "atk-s0505a1:126_11": "Amanuññattā kilesaasucimissakattā sabbhi jigucchitattā paramaduggandhabhāvāvahattā ca.",
  "atk-s0505a1:126_12": "Ye hi ussannakilesā sattā, te tehi atiduggandhā honti, nikkilesānaṁ matasarīrampi duggandhaṁ na hoti, tasmā esāmagandho.",
  "atk-s0505a1:126_13": "Maṁsabhojanaṁ pana adiṭṭhamasutamaparisaṅkitañca anavajjaṁ, tasmā na hi maṁsabhojanaṁ āmagandhoti.",
  "atk-s0505a1:127_0": "246.",
  "atk-s0505a1:127_1": "Evaṁ dhammādhiṭṭhānāya desanāya ekena nayena āmagandhaṁ vissajjetvā idāni yasmā te te sattā tehi tehi āmagandhehi samannāgatā, na eko eva sabbehi, na ca sabbe ekeneva, tasmā nesaṁ te te āmagandhe pakāsetuṁ “ye idha kāmesu asaññatā janā”tiādinā nayena puggalādhiṭṭhānāya tāva desanāya āmagandhe vissajjento dve gāthāyo abhāsi.",
  "atk-s0505a1:128_0": "Tattha ye idha kāmesu asaññatā janāti ye keci idha loke kāmapaṭisevanasaṅkhātesu kāmesu mātimātucchādīsupi mariyādāvirahena bhinnasaṁvaratāya asaṁyatā puthujjanā.",
  "atk-s0505a1:128_1": "Rasesu giddhāti jivhāviññeyyesu rasesu giddhā gadhitā mucchitā ajjhosannā anādīnavadassāvino anissaraṇapaññā rase paribhuñjanti.",
  "atk-s0505a1:128_2": "Asucibhāvamassitāti tāya rasagiddhiyā rasapaṭilābhatthāya nānappakāramicchājīvasaṅkhātaasucibhāvamissitā.",
  "atk-s0505a1:128_3": "Natthikadiṭṭhīti “natthi dinna”ntiādidasavatthukamicchādiṭṭhisamannāgatā.",
  "atk-s0505a1:128_4": "Visamāti visamena kāyakammādinā samannāgatā.",
  "atk-s0505a1:128_5": "Durannayāti duviññāpayā sandiṭṭhiparāmāsīādhānaggāhīduppaṭinissaggitāsamannāgatā.",
  "atk-s0505a1:128_6": "Esāmagandhoti esa etāya gāthāya puggale adhiṭṭhāya niddiṭṭho “kāmesu asaṁyatatā rasagiddhatā ājīvavipattinatthikadiṭṭhikāyaduccaritādivisamatā durannayabhāvatā”ti aparopi pubbe vuttenevatthena chabbidho āmagandho veditabbo.",
  "atk-s0505a1:128_7": "Na hi maṁsabhojananti maṁsabhojanaṁ pana yathāvuttenevatthena na āmagandhoti.",
  "atk-s0505a1:129_0": "247.",
  "atk-s0505a1:129_1": "Dutiyagāthāyapi ye lūkhasāti ye lūkhā nirasā, attakilamathānuyuttāti attho.",
  "atk-s0505a1:129_2": "Dāruṇāti kakkhaḷā dovacassatāyuttā.",
  "atk-s0505a1:129_3": "Piṭṭhimaṁsikāti purato madhuraṁ bhaṇitvā parammukhe avaṇṇabhāsino.",
  "atk-s0505a1:129_4": "Ete hi abhimukhaṁ oloketumasakkontā parammukhānaṁ piṭṭhimaṁsakhādakā viya honti, tena “piṭṭhimaṁsikā”ti vuccanti.",
  "atk-s0505a1:129_5": "Mittaddunoti mittadūhakā, dāradhanajīvitesu vissāsamāpannānaṁ mittānaṁ tattha micchāpaṭipajjanakāti vuttaṁ hoti.",
  "atk-s0505a1:129_6": "Nikkaruṇāti karuṇāvirahitā sattānaṁ anatthakāmā.",
  "atk-s0505a1:129_7": "Atimāninoti “idhekacco jātiyā vā…pe…",
  "atk-s0505a1:129_8": "aññataraññatarena vatthunā pare atimaññati, yo evarūpo māno ketukamyatā cittassā”ti evaṁ vuttena atimānena samannāgatā.",
  "atk-s0505a1:129_9": "Adānasīlāti adānapakatikā, adānādhimuttā asaṁvibhāgaratāti attho.",
  "atk-s0505a1:129_10": "Na ca denti kassacīti tāya ca pana adānasīlatāya yācitāpi santā kassaci kiñci na denti, adinnapubbakakule manussasadisā nijjhāmataṇhikapetaparāyaṇā honti.",
  "atk-s0505a1:129_11": "Keci pana “ādānasīlā”tipi paṭhanti, kevalaṁ gahaṇasīlā, kassaci pana kiñci na dentīti.",
  "atk-s0505a1:129_12": "Esāmagandho na hi maṁsabhojananti esa etāya gāthāya puggale adhiṭṭhāya niddiṭṭho “lūkhatā, dāruṇatā, piṭṭhimaṁsikatā, mittadūbhitā, nikkaruṇatā, atimānitā, adānasīlatā, adāna”nti aparopi pubbe vuttenevatthena aṭṭhavidho āmagandho veditabbo, na hi maṁsabhojananti.",
  "atk-s0505a1:130_0": "248.",
  "atk-s0505a1:130_1": "Evaṁ puggalādhiṭṭhānāya desanāya dve gāthāyo vatvā puna tassa tāpasassa āsayānuparivattanaṁ viditvā dhammādhiṭṭhānāyeva desanāya ekaṁ gāthaṁ abhāsi.",
  "atk-s0505a1:130_2": "Tattha kodho uragasutte vuttanayeneva veditabbo.",
  "atk-s0505a1:130_3": "Madoti “jātimado, gottamado, ārogyamado”tiādinā nayena vibhaṅge vuttappabhedo cittassa majjanabhāvo.",
  "atk-s0505a1:130_4": "Thambhoti thaddhabhāvo.",
  "atk-s0505a1:130_5": "Paccupaṭṭhāpanāti paccanīkaṭṭhāpanā, dhammena nayena vuttassa paṭivirujjhitvā ṭhānaṁ.",
  "atk-s0505a1:130_6": "Māyāti “idhekacco kāyena duccaritaṁ caritvā”tiādinā nayena vibhaṅge vibhattā katapāpapaṭicchādanatā.",
  "atk-s0505a1:130_7": "Usūyāti paralābhasakkārādīsu issā.",
  "atk-s0505a1:130_8": "Bhassasamussayoti samussitaṁ bhassaṁ, attukkaṁsanatāti vuttaṁ hoti.",
  "atk-s0505a1:130_9": "Mānātimānoti “idhekacco jātiyā vā…pe…",
  "atk-s0505a1:130_10": "aññataraññatarena vatthunā pubbakālaṁ parehi sadisaṁ attānaṁ dahati, aparakālaṁ attānaṁ seyyaṁ dahati, pare hīne dahati, yo evarūpo māno…pe…",
  "atk-s0505a1:130_11": "ketukamyatā cittassā”ti vibhaṅge vibhatto.",
  "atk-s0505a1:130_12": "Asabbhi santhavoti asappurisehi santhavo.",
  "atk-s0505a1:130_13": "Esāmagandho na hi maṁsabhojananti esa kodhādi navavidho akusalarāsi pubbe vuttenevatthena āmagandhoti veditabbo, na hi maṁsabhojananti.",
  "atk-s0505a1:131_0": "249.",
  "atk-s0505a1:131_1": "Evaṁ dhammādhiṭṭhānāya desanāya navavidhaṁ āmagandhaṁ dassetvā punapi pubbe vuttanayeneva puggalādhiṭṭhānāya desanāya āmagandhe vissajjento tisso gāthāyo abhāsi.",
  "atk-s0505a1:131_2": "Tattha yepāpasīlāti ye pāpasamācāratāya “pāpasīlā”ti loke pākaṭā.",
  "atk-s0505a1:131_3": "Iṇaghātasūcakāti vasalasutte vuttanayena iṇaṁ gahetvā tassa appadānena iṇaghātā, pesuññena sūcakā ca.",
  "atk-s0505a1:131_4": "Vohārakūṭā idha pāṭirūpikāti dhammaṭṭaṭṭhāne ṭhitā lañjaṁ gahetvā sāmike parājentā kūṭena vohārena samannāgatattā vohārakūṭā, dhammaṭṭhapaṭirūpakattā pāṭirūpikā.",
  "atk-s0505a1:131_5": "Atha vā idhāti sāsane.",
  "atk-s0505a1:131_6": "Pāṭirūpikāti dussīlā.",
  "atk-s0505a1:131_7": "Te hi yasmā nesaṁ iriyāpathasampadādīhi sīlavantapaṭirūpaṁ atthi, tasmā paṭirūpā, paṭirūpā eva pāṭirūpikā.",
  "atk-s0505a1:131_8": "Narādhamā yedha karonti kibbisanti ye idha loke narādhamā mātāpitūsu buddhapaccekabuddhādīsu ca micchāpaṭipattisaññitaṁ kibbisaṁ karonti.",
  "atk-s0505a1:131_9": "Esāmagandho na hi maṁsabhojananti esa etāya gāthāya puggale adhiṭṭhāya niddiṭṭho “pāpasīlatā, iṇaghātatā, sūcakatā, vohārakūṭatā, pāṭirūpikatā, kibbisakāritā”ti aparopi pubbe vuttenevatthena chabbidho āmagandho veditabbo, na hi maṁsabhojananti.",
  "atk-s0505a1:132_0": "250.Ye idha pāṇesu asaññatā janāti ye janā idhaloke pāṇesu yathākāmacāritāya satampi sahassampi māretvā anuddayāmattassāpi akaraṇena asaṁyatā.",
  "atk-s0505a1:132_1": "Paresamādāya vihesamuyyutāti paresaṁ santakaṁ ādāya dhanaṁ vā jīvitaṁ vā tato “mā evaṁ karothā”ti yācantānaṁ vā nivārentānaṁ vā pāṇileḍḍudaṇḍādīhi vihesaṁ uyyutā.",
  "atk-s0505a1:132_2": "Pare vā satte samādāya “ajja dasa, ajja vīsa”nti evaṁ samādiyitvā tesaṁ vadhabandhanādīhi vihesamuyyutā.",
  "atk-s0505a1:132_3": "Dussīlaluddāti nissīlā ca durācārattā, luddā ca kurūrakammantā lohitapāṇitāya, macchaghātakamigabandhakasākuṇikādayo idhādhippetā.",
  "atk-s0505a1:132_4": "Pharusāti pharusavācā.",
  "atk-s0505a1:132_5": "Anādarāti “idāni na karissāma, viramissāma evarūpā”ti evaṁ ādaravirahitā.",
  "atk-s0505a1:132_6": "Esāmagandho na hi maṁsabhojananti esa etāya gāthāya puggale adhiṭṭhāya niddiṭṭho “pāṇātipāto vadhachedabandhana”ntiādinā nayena pubbe vutto ca avutto ca “pāṇesu asaṁyatatā paresaṁ vihesatā dussīlatā luddatā pharusatā anādaro”ti chabbidho āmagandho veditabbo, na hi maṁsabhojananti.",
  "atk-s0505a1:132_7": "Pubbe vuttampi hi sotūnaṁ sotukāmatāya avadhāraṇatāya daḷhīkaraṇatāyāti evamādīhi kāraṇehi puna vuccati.",
  "atk-s0505a1:132_8": "Teneva ca parato vakkhati “iccetamatthaṁ bhagavā punappunaṁ, akkhāsi naṁ vedayi mantapāragū”ti.",
  "atk-s0505a1:133_0": "251.Etesu giddhā viruddhātipātinoti etesu pāṇesu gedhena giddhā, dosena viruddhā, mohena ādīnavaṁ apassantā punappunaṁ ajjhācārappattiyā atipātino, etesu vā “pāṇātipāto vadhachedabandhana”ntiādinā nayena vuttesu pāpakammesu yathāsambhavaṁ ye gedhavirodhātipātasaṅkhātā rāgadosamohā, tehi giddhā viruddhā atipātino ca.",
  "atk-s0505a1:133_1": "Niccuyyutāti akusalakaraṇe niccaṁ uyyutā, kadāci paṭisaṅkhāya appaṭiviratā.",
  "atk-s0505a1:133_2": "Peccāti asmā lokā paraṁ gantvā.",
  "atk-s0505a1:133_3": "Tamaṁ vajanti ye, patanti sattā nirayaṁ avaṁsirāti ye lokantarikandhakārasaṅkhātaṁ nīcakulatādibhedaṁ vā tamaṁ vajanti, ye ca patanti sattā avīciādibhedaṁ nirayaṁ avaṁsirā adhogatasīsā.",
  "atk-s0505a1:133_4": "Esāmagandhoti tesaṁ sattānaṁ tamavajananirayapatanahetu esa gedhavirodhātipātabhedo sabbāmagandhamūlabhūto yathāvuttenatthena tividho āmagandho.",
  "atk-s0505a1:133_5": "Na hi maṁsabhojananti maṁsabhojanaṁ pana na āmagandhoti.",
  "atk-s0505a1:134_0": "252.",
  "atk-s0505a1:134_1": "Evaṁ bhagavā paramatthato āmagandhaṁ vissajjetvā duggatimaggabhāvañcassa pakāsetvā idāni yasmiṁ macchamaṁsabhojane tāpaso āmagandhasaññī duggatimaggasaññī ca hutvā tassa abhojanena suddhikāmo hutvā taṁ na bhuñjati, tassa ca aññassa ca tathāvidhassa sodhetuṁ asamatthabhāvaṁ dassento “na macchamaṁsa”nti imaṁ chappadaṁ gāthamāha.",
  "atk-s0505a1:134_2": "Tattha sabbapadāni antimapādena yojetabbāni –",
  "atk-s0505a1:134_3": "na macchamaṁsaṁ sodheti maccaṁ avitiṇṇakaṅkhaṁ, na āhutiyaññamutūpasevanā sodheti maccaṁ avitiṇṇakaṅkhanti evaṁ.",
  "atk-s0505a1:134_4": "Ettha ca na macchamaṁsanti akhādiyamānaṁ macchamaṁsaṁ na sodheti, tathā anāsakattanti evaṁ porāṇā vaṇṇenti.",
  "atk-s0505a1:134_5": "Evaṁ pana sundarataraṁ siyā “na macchamaṁsānaṁ anāsakattaṁ na macchamaṁsānānāsakattaṁ, macchamaṁsānaṁ anāsakattaṁ na sodheti, macca”nti athāpi siyā, evaṁ sante anāsakattaṁ ohīyatīti?",
  "atk-s0505a1:134_6": "Tañca na, amaratapena saṅgahitattā.",
  "atk-s0505a1:134_7": "“Ye vāpi loke amarā bahū tapā”ti ettha hi sabbopi vuttāvaseso attakilamatho saṅgahaṁ gacchatīti.",
  "atk-s0505a1:134_8": "Naggiyanti acelakattaṁ.",
  "atk-s0505a1:134_9": "Muṇḍiyanti muṇḍabhāvo.",
  "atk-s0505a1:134_10": "Jaṭājallanti jaṭā ca rajojallañca.",
  "atk-s0505a1:134_11": "Kharājinānīti kharāni ajinacammāni.",
  "atk-s0505a1:134_12": "Aggihuttassupasevanāti aggipāricāriyā.",
  "atk-s0505a1:134_13": "Amarāti amarabhāvapatthanatāya pavattakāyakilesā.",
  "atk-s0505a1:134_14": "Bahūti ukkuṭikappadhānādibhedato aneke.",
  "atk-s0505a1:134_15": "Tapāti sarīrasantāpā.",
  "atk-s0505a1:134_16": "Mantāti vedā.",
  "atk-s0505a1:134_17": "Āhutīti aggihomakammaṁ.",
  "atk-s0505a1:134_18": "Yaññamutūpasevanāti assamedhādiyaññā ca utūpasevanā ca.",
  "atk-s0505a1:134_19": "Utūpasevanā nāma gimhe ātapaṭṭhānasevanā, vasse rukkhamūlasevanā, hemante jalappavesasevanā.",
  "atk-s0505a1:134_20": "Na sodhenti maccaṁ avitiṇṇakaṅkhanti kilesasuddhiyā vā bhavasuddhiyā vā avitiṇṇavicikicchaṁ maccaṁ na sodhenti.",
  "atk-s0505a1:134_21": "Kaṅkhāmale hi sati na visuddho hoti, tvañca sakaṅkhoyevāti.",
  "atk-s0505a1:134_22": "Ettha ca “avitiṇṇakaṅkha”nti etaṁ “na macchamaṁsa”ntiādīni sutvā “kiṁ nu kho macchamaṁsānaṁ abhojanādinā siyā visuddhimaggo”ti tāpasassa kaṅkhāya uppannāya bhagavatā vuttaṁ siyāti no adhippāyo.",
  "atk-s0505a1:134_23": "Yā cassa “so macchamaṁsaṁ bhuñjatī”ti sutvāva buddhe kaṅkhā uppannā, taṁ sandhāyetaṁ vuttanti veditabbaṁ.",
  "atk-s0505a1:135_0": "253.",
  "atk-s0505a1:135_1": "Evaṁ macchamaṁsānāsakattādīnaṁ sodhetuṁ asamatthabhāvaṁ dassetvā idāni sodhetuṁ samatthe dhamme dassento “sotesu gutto”ti imaṁ gāthamāha.",
  "atk-s0505a1:135_2": "Tattha sotesūti chasu indriyesu.",
  "atk-s0505a1:135_3": "Guttoti indriyasaṁvaraguttiyā samannāgato.",
  "atk-s0505a1:135_4": "Ettāvatā indriyasaṁvaraparivārasīlaṁ dasseti.",
  "atk-s0505a1:135_5": "Viditindriyo careti ñātapariññāya chaḷindriyāni viditvā pākaṭāni katvā careyya, vihareyyāti vuttaṁ hoti.",
  "atk-s0505a1:135_6": "Ettāvatā visuddhasīlassa nāmarūpaparicchedaṁ dasseti.",
  "atk-s0505a1:135_7": "Dhamme ṭhitoti ariyamaggena abhisametabbacatusaccadhamme ṭhito.",
  "atk-s0505a1:135_8": "Etena sotāpattibhūmiṁ dasseti.",
  "atk-s0505a1:135_9": "Ajjavamaddaveratoti ujubhāve ca mudubhāve ca rato.",
  "atk-s0505a1:135_10": "Etena sakadāgāmibhūmiṁ dasseti.",
  "atk-s0505a1:135_11": "Sakadāgāmī hi kāyavaṅkādikarānaṁ cittathaddhabhāvakarānañca rāgadosānaṁ tanubhāvā ajjavamaddave rato hoti.",
  "atk-s0505a1:135_12": "Saṅgātigoti rāgadosasaṅgātigo.",
  "atk-s0505a1:135_13": "Etena anāgāmibhūmiṁ dasseti.",
  "atk-s0505a1:135_14": "Sabbadukkhappahīnoti sabbassa vaṭṭadukkhassa hetuppahānena pahīnasabbadukkho.",
  "atk-s0505a1:135_15": "Etena arahattabhūmiṁ dasseti.",
  "atk-s0505a1:135_16": "Na lippati diṭṭhasutesu dhīroti so evaṁ anupubbena arahattaṁ patto dhitisampadāya dhīro diṭṭhasutesu dhammesu kenaci kilesena na lippati.",
  "atk-s0505a1:135_17": "Na kevalañca diṭṭhasutesu, mutaviññātesu ca na lippati, aññadatthu paramavisuddhippatto hotīti arahattanikūṭena desanaṁ niṭṭhāpesi.",
  "atk-s0505a1:136_0": "254-5.",
  "atk-s0505a1:136_1": "Ito paraṁ “iccetamattha”nti dve gāthā saṅgītikārehi vuttā.",
  "atk-s0505a1:136_2": "Tāsamattho –",
  "atk-s0505a1:136_3": "iti bhagavā kassapo etamatthaṁ punappunaṁ anekāhi gāthāhi dhammādhiṭṭhānāya puggalādhiṭṭhānāya ca desanāya yāva tāpaso aññāsi, tāva so akkhāsi kathesi vitthāresi.",
  "atk-s0505a1:136_4": "Naṁ vedayi mantapāragūti sopi tañca atthaṁ mantapāragū, vedapāragū, tisso brāhmaṇo vedayi aññāsi.",
  "atk-s0505a1:136_5": "Kiṁ kāraṇā?",
  "atk-s0505a1:136_6": "Yasmā atthato ca padato ca desanānayato ca citrāhi gāthāhi munī pakāsayi. Kīdiso?",
  "atk-s0505a1:136_7": "Nirāmagandho asito durannayo, āmagandhakilesābhāvā nirāmagandho, taṇhādiṭṭhinissayābhāvā asito, bāhiradiṭṭhivasena “idaṁ seyyo idaṁ vara”nti kenaci netuṁ asakkuṇeyyattā durannayo.",
  "atk-s0505a1:136_8": "Evaṁ pakāsitavato cassa sutvāna buddhassa subhāsitaṁ padaṁ sukathitaṁ dhammadesanaṁ sutvā nirāmagandhaṁ nikkilesayogaṁ, sabbadukkhappanūdanaṁ sabbavaṭṭadukkhappanūdanaṁ, nīcamano nīcacitto hutvā vandi tathāgatassa, tisso brāhmaṇo tathāgatassa pāde pañcapatiṭṭhitaṁ katvā vandi.",
  "atk-s0505a1:136_9": "Tattheva pabbajjamarocayitthāti tattheva ca naṁ āsane nisinnaṁ kassapaṁ bhagavantaṁ tisso tāpaso pabbajjamarocayittha, ayācīti vuttaṁ hoti.",
  "atk-s0505a1:136_10": "Taṁ bhagavā “ehi bhikkhū”ti āha.",
  "atk-s0505a1:136_11": "So taṅkhaṇaṁyeva aṭṭhaparikkhārayutto hutvā ākāsenāgantvā vassasatikatthero viya bhagavantaṁ vanditvā katipāheneva sāvakapāramiñāṇaṁ paṭivijjhitvā tisso nāma aggasāvako ahosi, puna dutiyo bhāradvājo nāma.",
  "atk-s0505a1:136_12": "Evaṁ tassa bhagavato tissabhāradvājaṁ nāma sāvakayugaṁ ahosi.",
  "atk-s0505a1:137_0": "Amhākaṁ pana bhagavā yā ca tissena brāhmaṇena ādito tisso gāthā vuttā, yā ca kassapena bhagavatā majjhe nava, yā ca tadā saṅgītikārehi ante dve, tā sabbāpi cuddasa gāthā ānetvā paripuṇṇaṁ katvā imaṁ āmagandhasuttaṁ ācariyappamukhānaṁ pañcannaṁ tāpasasatānaṁ āmagandhaṁ byākāsi.",
  "atk-s0505a1:137_1": "Taṁ sutvā so brāhmaṇo tatheva nīcamano hutvā bhagavato pāde vanditvā pabbajjaṁ yāci saddhiṁ parisāya.",
  "atk-s0505a1:137_2": "“Etha bhikkhavo”ti bhagavā avoca.",
  "atk-s0505a1:137_3": "Te tatheva ehibhikkhubhāvaṁ patvā ākāsenāgantvā bhagavantaṁ vanditvā katipāheneva sabbeva aggaphale arahatte patiṭṭhahiṁsūti.",
  "atk-s0505a1:138_0": "Paramatthajotikāya khuddaka-aṭṭhakathāya",
  "atk-s0505a1:139_0": "Suttanipāta-aṭṭhakathāya āmagandhasuttavaṇṇanā niṭṭhitā.",
  "atk-s0505a1:140_0": "3. Hirisuttavaṇṇanā",
  "atk-s0505a1:141_0": "Hiriṁtarantanti hirisuttaṁ.",
  "atk-s0505a1:141_1": "Kā uppatti?",
  "atk-s0505a1:141_2": "Anuppanne bhagavati sāvatthiyaṁ aññataro brāhmaṇamahāsālo aḍḍho ahosi asītikoṭidhanavibhavo.",
  "atk-s0505a1:141_3": "Tassa ekaputtako ahosi piyo manāpo.",
  "atk-s0505a1:141_4": "So taṁ devakumāraṁ viya nānappakārehi sukhūpakaraṇehi saṁvaḍḍhento taṁ sāpateyyaṁ tassa aniyyātetvāva kālamakāsi saddhiṁ brāhmaṇiyā.",
  "atk-s0505a1:141_5": "Tato tassa māṇavassa mātāpitūnaṁ accayena bhaṇḍāgāriko sāragabbhaṁ vivaritvā sāpateyyaṁ niyyātento āha –",
  "atk-s0505a1:141_6": "“idaṁ te, sāmi, mātāpitūnaṁ santakaṁ, idaṁ ayyakapayyakānaṁ santakaṁ, idaṁ sattakulaparivaṭṭena āgata”nti.",
  "atk-s0505a1:141_7": "Māṇavo dhanaṁ disvā cintesi –",
  "atk-s0505a1:141_8": "“idaṁ dhanaṁyeva dissati, yehi pana idaṁ sañcitaṁ, te na dissanti, sabbeva maccuvasaṁ gatā.",
  "atk-s0505a1:141_9": "Gacchantā ca na ito kiñci ādāya agamaṁsu, evaṁ nāma bhoge pahāya gantabbo paraloko, na sakkā kiñci ādāya gantuṁ aññatra sucaritena.",
  "atk-s0505a1:141_10": "Yaṁnūnāhaṁ imaṁ dhanaṁ pariccajitvā sucaritadhanaṁ gaṇheyyaṁ, yaṁ sakkā ādāya gantu”nti.",
  "atk-s0505a1:141_11": "So divase divase satasahassaṁ vissajjento puna cintesi –",
  "atk-s0505a1:141_12": "“pahūtamidaṁ dhanaṁ, kiṁ iminā evamappakena pariccāgena, yaṁnūnāhaṁ mahādānaṁ dadeyya”nti.",
  "atk-s0505a1:141_13": "So rañño ārocesi –",
  "atk-s0505a1:141_14": "“mahārāja, mama ghare ettakaṁ dhanaṁ atthi, icchāmi tena mahādānaṁ dātuṁ.",
  "atk-s0505a1:141_15": "Sādhu, mahārāja, nagare ghosanaṁ kārāpethā”ti.",
  "atk-s0505a1:141_16": "Rājā tathā kārāpesi.",
  "atk-s0505a1:141_17": "So āgatāgatānaṁ bhājanāni pūretvā sattahi divasehi sabbadhanamadāsi, datvā ca cintesi –",
  "atk-s0505a1:141_18": "“evaṁ mahāpariccāgaṁ katvā ayuttaṁ ghare vasituṁ, yaṁnūnāhaṁ pabbajeyya”nti.",
  "atk-s0505a1:141_19": "Tato parijanassa etamatthaṁ ārocesi.",
  "atk-s0505a1:141_20": "Te “mā, tvaṁ sāmi, ‘dhanaṁ parikkhīṇa’nti cintayi, mayaṁ appakeneva kālena nānāvidhehi upāyehi dhanasañcayaṁ karissāmā”ti vatvā nānappakārehi taṁ yāciṁsu.",
  "atk-s0505a1:141_21": "So tesaṁ yācanaṁ anādiyitvāva tāpasapabbajjaṁ pabbaji.",
  "atk-s0505a1:142_0": "Tattha aṭṭhavidhā tāpasā –",
  "atk-s0505a1:142_1": "saputtabhariyā, uñchācārikā, sampattakālikā, anaggipakkikā, asmamuṭṭhikā, dantaluyyakā, pavattaphalikā, vaṇṭamuttikā cāti.",
  "atk-s0505a1:142_2": "Tattha saputtabhariyāti puttadārena saddhiṁ pabbajitvā kasivaṇijjādīhi jīvikaṁ kappayamānā keṇiyajaṭilādayo.",
  "atk-s0505a1:142_3": "Uñchācārikāti nagaradvāre assamaṁ kārāpetvā tattha khattiyabrāhmaṇakumārādayo sippādīni sikkhāpetvā hiraññasuvaṇṇaṁ paṭikkhipitvā tilataṇḍulādikappiyabhaṇḍapaṭiggāhakā, te saputtabhariyehi seṭṭhatarā.",
  "atk-s0505a1:142_4": "Sampattakālikāti āhāravelāya sampattaṁ āhāraṁ gahetvā yāpentā, te uñchācārikehi seṭṭhatarā.",
  "atk-s0505a1:142_5": "Anaggipakkikāti agginā apakkapattaphalāni khāditvā yāpentā, te sampattakālikehi seṭṭhatarā.",
  "atk-s0505a1:142_6": "Asmamuṭṭhikāti muṭṭhipāsāṇaṁ gahetvā aññaṁ vā kiñci vāsisatthakādiṁ gahetvā vicarantā yadā chātā honti, tadā sampattarukkhato tacaṁ gahetvā khāditvā uposathaṅgāni adhiṭṭhāya cattāro brahmavihāre bhāventi, te anaggipakkikehi seṭṭhatarā.",
  "atk-s0505a1:142_7": "Dantaluyyakāti muṭṭhipāsāṇādīnipi agahetvā carantā khudākāle sampattarukkhato dantehi uppāṭetvā tacaṁ khāditvā uposathaṅgāni adhiṭṭhāya brahmavihāre bhāventi, te asmamuṭṭhikehi seṭṭhatarā.",
  "atk-s0505a1:142_8": "Pavattaphalikāti jātassaraṁ vā vanasaṇḍaṁ vā nissāya vasantā yaṁ tattha sare bhisamuḷālādi, yaṁ vā vanasaṇḍe pupphakāle pupphaṁ, phalakāle phalaṁ, tameva khādanti.",
  "atk-s0505a1:142_9": "Pupphaphale asati antamaso tattha rukkhapapaṭikampi khāditvā vasanti, na tveva āhāratthāya aññatra gacchanti.",
  "atk-s0505a1:142_10": "Uposathaṅgādhiṭṭhānaṁ brahmavihārabhāvanaṁ ca karonti, te dantaluyyakehi seṭṭhatarā.",
  "atk-s0505a1:142_11": "Vaṇṭamuttikā nāma vaṇṭamuttāni bhūmiyaṁ patitāni paṇṇāniyeva khādanti, sesaṁ purimasadisameva, te sabbaseṭṭhā.",
  "atk-s0505a1:143_0": "Ayaṁ pana brāhmaṇakulaputto “tāpasapabbajjāsu aggapabbajjaṁ pabbajissāmī”ti vaṇṭamuttikapabbajjameva pabbajitvā himavante dve tayo pabbate atikkamma assamaṁ kārāpetvā paṭivasati.",
  "atk-s0505a1:143_1": "Atha bhagavā loke uppajjitvā pavattitavaradhammacakko anupubbena sāvatthiṁ gantvā sāvatthiyaṁ viharati jetavane anāthapiṇḍikassa ārāme.",
  "atk-s0505a1:143_2": "Tena kho pana samayena sāvatthivāsī eko puriso pabbate candanasārādīni gavesanto tassa assamaṁ patvā abhivādetvā ekamantaṁ aṭṭhāsi.",
  "atk-s0505a1:143_3": "So taṁ disvā “kuto āgatosī”ti pucchi.",
  "atk-s0505a1:143_4": "“Sāvatthito, bhante”ti.",
  "atk-s0505a1:143_5": "“Kā tattha pavattī”ti?",
  "atk-s0505a1:143_6": "“Tattha, bhante, manussā appamattā dānādīni puññāni karontī”ti.",
  "atk-s0505a1:143_7": "“Kassa ovādaṁ sutvā”ti?",
  "atk-s0505a1:143_8": "“Buddhassa bhagavato”ti.",
  "atk-s0505a1:143_9": "Tāpaso buddhasaddassavanena vimhito “buddhoti tvaṁ, bho purisa, vadesī”ti āmagandhe vuttanayeneva tikkhattuṁ pucchitvā “ghosopi kho eso dullabho”ti attamano bhagavato santikaṁ gantukāmo hutvā cintesi –",
  "atk-s0505a1:143_10": "“na yuttaṁ buddhassa santikaṁ tucchameva gantuṁ, kiṁ nu kho gahetvā gaccheyya”nti.",
  "atk-s0505a1:143_11": "Puna cintesi –",
  "atk-s0505a1:143_12": "“buddhā nāma āmisagarukā na honti, handāhaṁ dhammapaṇṇākāraṁ gahetvā gacchāmī”ti cattāro pañhe abhisaṅkhari –",
  "atk-s0505a1:144_0": "“Kīdiso mitto na sevitabbo, kīdiso mitto sevitabbo;",
  "atk-s0505a1:145_0": "Kīdiso payogo payuñjitabbo, kiṁ rasānaṁ agga”nti.",
  "atk-s0505a1:146_0": "So te pañhe gahetvā majjhimadesābhimukho pakkamitvā anupubbena sāvatthiṁ patvā jetavanaṁ paviṭṭho.",
  "atk-s0505a1:146_1": "Bhagavāpi tasmiṁ samaye dhammadesanatthāya āsane nisinnoyeva hoti.",
  "atk-s0505a1:146_2": "So bhagavantaṁ disvā avanditvāva ekamantaṁ aṭṭhāsi.",
  "atk-s0505a1:146_3": "Bhagavā “kacci, isi, khamanīya”ntiādinā nayena sammodi.",
  "atk-s0505a1:146_4": "Sopi “khamanīyaṁ, bho gotamā”tiādinā nayena paṭisammoditvā “yadi buddho bhavissati, manasā pucchite pañhe vācāya eva vissajjessatī”ti manasā eva bhagavantaṁ te pañhe pucchi.",
  "atk-s0505a1:146_5": "Bhagavā brāhmaṇena puṭṭho ādipañhaṁ tāva vissajjetuṁ hiriṁ tarantanti ārabhitvā aḍḍhateyyā gāthāyo āha.",
  "atk-s0505a1:147_0": "256.",
  "atk-s0505a1:147_1": "Tāsaṁ attho –",
  "atk-s0505a1:147_2": "hiriṁ tarantanti hiriṁ atikkamantaṁ ahirikaṁ nillajjaṁ.",
  "atk-s0505a1:147_3": "Vijigucchamānanti asucimiva passamānaṁ.",
  "atk-s0505a1:147_4": "Ahiriko hi hiriṁ jigucchati asucimiva passati, tena naṁ na bhajati na allīyati.",
  "atk-s0505a1:147_5": "Tena vuttaṁ “vijigucchamāna”nti.",
  "atk-s0505a1:147_6": "Tavāhamasmi iti bhāsamānanti “ahaṁ, samma, tava sahāyo hitakāmo sukhakāmo, jīvitampi me tuyhaṁ atthāya pariccatta”nti evamādinā nayena bhāsamānaṁ.",
  "atk-s0505a1:147_7": "Sayhāni kammāni anādiyantanti evaṁ bhāsitvāpi ca sayhāni kātuṁ sakkānipi tassa kammāni anādiyantaṁ karaṇatthāya asamādiyantaṁ.",
  "atk-s0505a1:147_8": "Atha vā cittena tattha ādaramattampi akarontaṁ, apica kho pana uppannesu kiccesu byasanameva dassentaṁ.",
  "atk-s0505a1:147_9": "Neso mamanti iti naṁ vijaññāti taṁ evarūpaṁ “mittapaṭirūpako eso, neso me mitto”ti evaṁ paṇḍito puriso vijāneyya.",
  "atk-s0505a1:148_0": "257.Ananvayanti yaṁ atthaṁ dassāmi, karissāmīti ca bhāsati, tena ananugataṁ.",
  "atk-s0505a1:148_1": "Piyaṁ vācaṁ yo mittesu pakubbatīti yo atītānāgatehi padehi paṭisantharanto niratthakena saṅgaṇhanto kevalaṁ byañjanacchāyāmatteneva piyaṁ mittesu vācaṁ pavatteti.",
  "atk-s0505a1:148_2": "Akarontaṁ bhāsamānaṁ, parijānanti paṇḍitāti evarūpaṁ yaṁ bhāsati, taṁ akarontaṁ, kevalaṁ vācāya bhāsamānaṁ “vacīparamo nāmesa amitto mittapaṭirūpako”ti evaṁ paricchinditvā paṇḍitā jānanti.",
  "atk-s0505a1:149_0": "258.Na so mitto yo sadā appamatto, bhedāsaṅkī randhamevānupassīti yo bhedameva āsaṅkamāno katamadhurena upacārena sadā appamatto viharati, yaṁkiñci assatiyā amanasikārena kataṁ, aññāṇakena vā akataṁ, “yadā maṁ garahissati, tadā naṁ etena paṭicodessāmī”ti evaṁ randhameva anupassati, na so mitto sevitabboti.",
  "atk-s0505a1:150_0": "Evaṁ bhagavā “kīdiso mitto na sevitabbo”ti imaṁ ādipañhaṁ vissajjetvā dutiyaṁ vissajjetuṁ “yasmiñca setī”ti imaṁ upaḍḍhagāthamāha.",
  "atk-s0505a1:150_1": "Tassattho yasmiñca mitte mitto tassa hadayamanupavisitvā sayanena yathā nāma pitu urasi putto “imassa mayi urasi sayante dukkhaṁ vā anattamanatā vā bhaveyyā”tiādīhi aparisaṅkamāno nibbisaṅko hutvā seti, evamevaṁ dāradhanajīvitādīsu vissāsaṁ karonto mittabhāvena nibbisaṅko seti.",
  "atk-s0505a1:150_2": "Yo ca parehi kāraṇasataṁ kāraṇasahassampi vatvā abhejjo, sa ve mitto sevitabboti.",
  "atk-s0505a1:151_0": "259.",
  "atk-s0505a1:151_1": "Evaṁ bhagavā “kīdiso mitto sevitabbo”ti evaṁ dutiyapañhaṁ vissajjetvā tatiyaṁ vissajjetuṁ “pāmujjakaraṇa”nti gāthamāha.",
  "atk-s0505a1:151_2": "Tassattho –",
  "atk-s0505a1:151_3": "pāmujjaṁ karotīti pāmujjakaraṇaṁ.",
  "atk-s0505a1:151_4": "Ṭhānanti kāraṇaṁ.",
  "atk-s0505a1:151_5": "Kiṁ pana tanti? Vīriyaṁ.",
  "atk-s0505a1:151_6": "Tañhi dhammūpasañhitaṁ pītipāmojjasukhamuppādanato pāmujjakaraṇanti vuccati.",
  "atk-s0505a1:151_7": "Yathāha “svākhāte, bhikkhave, dhammavinaye yo āraddhavīriyo, so sukhaṁ viharatī”ti.",
  "atk-s0505a1:151_8": "Pasaṁsaṁ āvahatīti pasaṁsāvahanaṁ.",
  "atk-s0505a1:151_9": "Ādito dibbamānusakasukhānaṁ, pariyosāne nibbānasukhassa āvahanato phalūpacārena sukhaṁ.",
  "atk-s0505a1:151_10": "Phalaṁ paṭikaṅkhamāno phalānisaṁso.",
  "atk-s0505a1:151_11": "Bhāvetīti vaḍḍheti.",
  "atk-s0505a1:151_12": "Vahanto porisaṁ dhuranti purisānucchavikaṁ bhāraṁ ādāya viharanto etaṁ sammappadhānavīriyasaṅkhātaṁ ṭhānaṁ bhāveti, īdiso payogo sevitabboti.",
  "atk-s0505a1:152_0": "260.",
  "atk-s0505a1:152_1": "Evaṁ bhagavā “kīdiso payogo payuñjitabbo”ti tatiyapañhaṁ vissajjetvā catutthaṁ vissajjetuṁ “pavivekarasa”nti gāthamāha.",
  "atk-s0505a1:152_2": "Tattha pavivekoti kilesavivekato jātattā aggaphalaṁ vuccati, tassa rasoti assādanaṭṭhena taṁsampayuttaṁ sukhaṁ.",
  "atk-s0505a1:152_3": "Upasamopi kilesūpasamante jātattā nibbānasaṅkhātaupasamārammaṇattā vā tadeva, dhammapītirasopi ariyadhammato anapetāya nibbānasaṅkhāte dhamme uppannāya pītiyā rasattā tadeva.",
  "atk-s0505a1:152_4": "Taṁ pavivekarasaṁ upasamassa ca rasaṁ pitvā tadeva dhammapītirasaṁ pivaṁ niddaro hoti nippāpo, pivitvāpi kilesapariḷāhābhāvena niddaro, pivantopi pahīnapāpattā nippāpo hoti, tasmā etaṁ rasānamagganti.",
  "atk-s0505a1:152_5": "Keci pana “jhānanibbānapaccavekkhaṇānaṁ kāyacittaupadhivivekānañca vasena pavivekarasādayo tayo eva ete dhammā”ti yojenti, purimameva sundaraṁ.",
  "atk-s0505a1:152_6": "Evaṁ bhagavā catutthapañhaṁ vissajjento arahattanikūṭena desanaṁ niṭṭhāpesi.",
  "atk-s0505a1:152_7": "Desanāpariyosāne brāhmaṇo bhagavato santike pabbajitvā katipāheneva paṭisambhidāppatto arahā ahosīti.",
  "atk-s0505a1:153_0": "Paramatthajotikāya khuddaka-aṭṭhakathāya",
  "atk-s0505a1:154_0": "Suttanipāta-aṭṭhakathāya hirisuttavaṇṇanā niṭṭhitā.",
  "atk-s0505a1:155_0": "Paṭhamo bhāgo niṭṭhito.",
  "atk-s0505a1:156_0": "Namo tassa bhagavato arahato sammāsambuddhassa",
  "atk-s0505a1:157_0": "Khuddakanikāye",
  "atk-s0505a1:158_0": "Suttanipāta-aṭṭhakathā",
  "atk-s0505a1:159_0": "(Dutiyo bhāgo)",
  "atk-s0505a1:160_0": "2. Cūḷavaggo",
  "atk-s0505a1:161_0": "4. Maṅgalasuttavaṇṇanā",
  "atk-s0505a1:162_0": "Evaṁme sutanti maṅgalasuttaṁ.",
  "atk-s0505a1:162_1": "Kā uppatti?",
  "atk-s0505a1:162_2": "Jambudīpe kira tattha tattha nagaradvārasanthāgārasabhādīsu mahājanā sannipatitvā hiraññasuvaṇṇaṁ datvā nānappakāraṁ sītāharaṇādibāhirakakathaṁ kathāpenti, ekekā kathā catumāsaccayena niṭṭhāti.",
  "atk-s0505a1:162_3": "Tattha ekadivasaṁ maṅgalakathā samuṭṭhāsi –",
  "atk-s0505a1:162_4": "“kiṁ nu kho maṅgalaṁ, kiṁ diṭṭhaṁ maṅgalaṁ, sutaṁ maṅgalaṁ, mutaṁ maṅgalaṁ, ko maṅgalaṁ jānātī”ti?",
  "atk-s0505a1:163_0": "Atha diṭṭhamaṅgaliko nāmeko puriso āha –",
  "atk-s0505a1:163_1": "“ahaṁ maṅgalaṁ jānāmi, diṭṭhaṁ loke maṅgalaṁ, diṭṭhaṁ nāma abhimaṅgalasammataṁ rūpaṁ.",
  "atk-s0505a1:163_2": "Seyyathidaṁ –",
  "atk-s0505a1:163_3": "idhekacco kālasseva vuṭṭhāya cātakasakuṇaṁ vā passati, beluvalaṭṭhiṁ vā gabbhiniṁ vā kumārake vā alaṅkatapaṭiyatte puṇṇaghaṭaṁ vā allarohitamacchaṁ vā ājaññaṁ vā ājaññarathaṁ vā usabhaṁ vā gāviṁ vā kapilaṁ vā, yaṁ vā panaññampi kiñci evarūpaṁ abhimaṅgalasammataṁ rūpaṁ passati, idaṁ vuccati diṭṭhamaṅgala”nti.",
  "atk-s0505a1:163_4": "Tassa vacanaṁ ekacce aggahesuṁ, ekacce nāggahesuṁ.",
  "atk-s0505a1:163_5": "Ye nāggahesuṁ, te tena saha vivadiṁsu.",
  "atk-s0505a1:164_0": "Atha sutamaṅgaliko nāmeko puriso āha –",
  "atk-s0505a1:164_1": "“cakkhu nāmetaṁ, bho, sucimpi asucimpi passati, tathā sundarampi asundarampi, manāpampi amanāpampi.",
  "atk-s0505a1:164_2": "Yadi tena diṭṭhaṁ maṅgalaṁ siyā, sabbampi maṅgalaṁ siyā, tasmā na diṭṭhaṁ maṅgalaṁ, apica kho pana sutaṁ maṅgalaṁ, sutaṁ nāma abhimaṅgalasammato saddo.",
  "atk-s0505a1:164_3": "Seyyathidaṁ –",
  "atk-s0505a1:164_4": "idhekacco kālasseva vuṭṭhāya vaḍḍhāti vā vaḍḍhamānāti vā puṇṇāti vā phussāti vā sumanāti vā sirīti vā sirivaḍḍhāti vā ajja sunakkhattaṁ sumuhuttaṁ sudivasaṁ sumaṅgalanti evarūpaṁ vā yaṁkiñci abhimaṅgalasammataṁ saddaṁ suṇāti, idaṁ vuccati sutamaṅgala”nti.",
  "atk-s0505a1:164_5": "Tassapi vacanaṁ ekacce aggahesuṁ, ekacce nāggahesuṁ.",
  "atk-s0505a1:164_6": "Ye nāggahesuṁ, te tena saha vivadiṁsu.",
  "atk-s0505a1:165_0": "Atha mutamaṅgaliko nāmeko puriso āha –",
  "atk-s0505a1:165_1": "“sotampi hi nāmetaṁ bho sādhumpi asādhumpi manāpampi amanāpampi suṇāti.",
  "atk-s0505a1:165_2": "Yadi tena sutaṁ maṅgalaṁ siyā, sabbampi maṅgalaṁ siyā, tasmā na sutaṁ maṅgalaṁ, apica kho pana mutaṁ maṅgalaṁ, mutaṁ nāma abhimaṅgalasammataṁ gandharasaphoṭṭhabbaṁ.",
  "atk-s0505a1:165_3": "Seyyathidaṁ –",
  "atk-s0505a1:165_4": "idhekacco kālasseva vuṭṭhāya padumagandhādipupphagandhaṁ vā ghāyati, phussadantakaṭṭhaṁ vā khādati, pathaviṁ vā āmasati, haritasassaṁ vā allagomayaṁ vā kacchapaṁ vā tilavāhaṁ vā pupphaṁ vā phalaṁ vā āmasati, phussamattikāya vā sammā limpati, phussasāṭakaṁ vā nivāseti, phussaveṭhanaṁ vā dhāreti, yaṁ vā panaññampi kiñci evarūpaṁ abhimaṅgalasammataṁ gandhaṁ vā ghāyati, rasaṁ vā sāyati, phoṭṭhabbaṁ vā phusati, idaṁ vuccati mutamaṅgala”nti.",
  "atk-s0505a1:165_5": "Tassapi vacanaṁ ekacce aggahesuṁ, ekacce nāggahesuṁ.",
  "atk-s0505a1:166_0": "Tattha na diṭṭhamaṅgaliko sutamutamaṅgalike asakkhi saññāpetuṁ.",
  "atk-s0505a1:166_1": "Na tesaṁ aññataro itare dve.",
  "atk-s0505a1:166_2": "Tesu ca manussesu ye diṭṭhamaṅgalikassa vacanaṁ gaṇhiṁsu, te “diṭṭhaṁyeva maṅgala”nti gatā.",
  "atk-s0505a1:166_3": "Ye sutamutamaṅgalikānaṁ vacanaṁ gaṇhiṁsu, te “sutaṁyeva mutaṁyeva maṅgala”nti gatā.",
  "atk-s0505a1:166_4": "Evamayaṁ maṅgalakathā sakalajambudīpe pākaṭā jātā.",
  "atk-s0505a1:167_0": "Atha sakalajambudīpe manussā gumbagumbā hutvā “kiṁ nu kho maṅgala”nti maṅgalāni cintayiṁsu.",
  "atk-s0505a1:167_1": "Tesaṁ manussānaṁ ārakkhadevatā taṁ kathaṁ sutvā tatheva maṅgalāni cintayiṁsu.",
  "atk-s0505a1:167_2": "Tāsaṁ devatānaṁ bhummadevatā mittā honti, atha tato sutvā bhummadevatāpi tatheva maṅgalāni cintayiṁsu.",
  "atk-s0505a1:167_3": "Tāsampi devatānaṁ ākāsaṭṭhadevatā mittā honti, ākāsaṭṭhadevatānaṁ cātumahārājikadevatā.",
  "atk-s0505a1:167_4": "Eteneva upāyena yāva sudassīdevatānaṁ akaniṭṭhadevatā mittā honti, atha tato sutvā akaniṭṭhadevatāpi tatheva gumbagumbā hutvā maṅgalāni cintayiṁsu.",
  "atk-s0505a1:167_5": "Evaṁ dasasahassacakkavāḷesu sabbattha maṅgalacintā udapādi.",
  "atk-s0505a1:167_6": "Uppannā ca sā “idaṁ maṅgalaṁ idaṁ maṅgala”nti vinicchiyamānāpi appattā eva vinicchayaṁ dvādasa vassāni aṭṭhāsi.",
  "atk-s0505a1:167_7": "Sabbe manussā ca devā ca brahmāno ca ṭhapetvā ariyasāvake diṭṭhasutamutavasena tidhā bhinnā.",
  "atk-s0505a1:167_8": "Ekopi “idameva maṅgala”nti yathābhuccato niṭṭhaṅgato nāhosi, maṅgalakolāhalaṁ loke uppajji.",
  "atk-s0505a1:168_0": "Kolāhalaṁ nāma pañcavidhaṁ –",
  "atk-s0505a1:168_1": "kappakolāhalaṁ, cakkavattikolāhalaṁ, buddhakolāhalaṁ, maṅgalakolāhalaṁ, moneyyakolāhalanti.",
  "atk-s0505a1:168_2": "Tattha kāmāvacaradevā muttasirā vikiṇṇakesā rudammukhā assūni hatthehi puñchamānā rattavatthanivatthā ativiya virūpavesadhārino hutvā, “vassasatasahassassa accayena kappuṭṭhānaṁ bhavissati.",
  "atk-s0505a1:168_3": "Ayaṁ loko vinassissati, mahāsamuddo sussissati, ayañca mahāpathavī sineru ca pabbatarājā uḍḍhayhissati vinassissati, yāva brahmalokā lokavināso bhavissati.",
  "atk-s0505a1:168_4": "Mettaṁ, mārisā, bhāvetha, karuṇaṁ muditaṁ upekkhaṁ, mārisā, bhāvetha, mātaraṁ upaṭṭhahatha, pitaraṁ upaṭṭhahatha, kule jeṭṭhāpacāyino hotha, jāgaratha mā pamādatthā”ti manussapathe vicaritvā ārocenti.",
  "atk-s0505a1:168_5": "Idaṁ kappakolāhalaṁ nāma.",
  "atk-s0505a1:169_0": "Kāmāvacaradevāyeva “vassasatassaccayena cakkavattirājā loke uppajjissatī”ti manussapathe vicaritvā ārocenti.",
  "atk-s0505a1:169_1": "Idaṁ cakkavattikolāhalaṁ nāma.",
  "atk-s0505a1:170_0": "Suddhāvāsā pana devā brahmābharaṇena alaṅkaritvā brahmaveṭhanaṁ sīse katvā pītisomanassajātā buddhaguṇavādino “vassasahassassa accayena buddho loke uppajjissatī”ti manussapathe vicaritvā ārocenti.",
  "atk-s0505a1:170_1": "Idaṁ buddhakolāhalaṁ nāma.",
  "atk-s0505a1:171_0": "Suddhāvāsā eva devā manussānaṁ cittaṁ ñatvā “dvādasannaṁ vassānaṁ accayena sammāsambuddho maṅgalaṁ kathessatī”ti manussapathe vicaritvā ārocenti.",
  "atk-s0505a1:171_1": "Idaṁ maṅgalakolāhalaṁ nāma.",
  "atk-s0505a1:172_0": "Suddhāvāsā eva devā “sattannaṁ vassānaṁ accayena aññataro bhikkhu bhagavatā saddhiṁ samāgamma moneyyapaṭipadaṁ pucchissatī”ti manussapathe vicaritvā ārocenti.",
  "atk-s0505a1:172_1": "Idaṁ moneyyakolāhalaṁ nāma.",
  "atk-s0505a1:172_2": "Imesu pañcasu kolāhalesu diṭṭhamaṅgalādivasena tidhā bhinnesu devamanussesu idaṁ maṅgalakolāhalaṁ loke uppajji.",
  "atk-s0505a1:173_0": "Atha devesu ca manussesu ca vicinitvā vicinitvā maṅgalāni alabhamānesu dvādasannaṁ vassānaṁ accayena tāvatiṁsakāyikā devatā saṅgamma samāgamma evaṁ samacintesuṁ –",
  "atk-s0505a1:173_1": "“seyyathāpi nāma, mārisā, gharasāmiko antogharajanānaṁ, gāmasāmiko gāmavāsīnaṁ, rājā sabbamanussānaṁ, evamevaṁ ayaṁ sakko devānamindo amhākaṁ aggo ca seṭṭho ca yadidaṁ puññena tejena issariyena paññāya dvinnaṁ devalokānaṁ adhipati.",
  "atk-s0505a1:173_2": "Yaṁnūna mayaṁ sakkaṁ devānamindaṁ etamatthaṁ puccheyyāmā”ti.",
  "atk-s0505a1:173_3": "Tā sakkassa santikaṁ gantvā sakkaṁ devānamindaṁ taṅkhaṇānurūpanivāsanābharaṇasassirikasarīraṁ aḍḍhateyyakoṭiaccharāgaṇaparivutaṁ pāricchattakamūle paṇḍukambalavarāsane nisinnaṁ abhivādetvā ekamantaṁ ṭhatvā etadavocuṁ –",
  "atk-s0505a1:173_4": "“yagghe, mārisa, jāneyyāsi, etarahi maṅgalapañhā samuṭṭhitā, eke diṭṭhaṁ maṅgalanti vadanti, eke sutaṁ maṅgalanti vadanti, eke mutaṁ maṅgalanti vadanti.",
  "atk-s0505a1:173_5": "Tattha mayañca aññe ca aniṭṭhaṅgatā, sādhu vata no tvaṁ yāthāvato byākarohī”ti.",
  "atk-s0505a1:173_6": "Devarājā pakatiyāpi paññavā “ayaṁ maṅgalakathā kattha paṭhamaṁ samuṭṭhitā”ti āha.",
  "atk-s0505a1:173_7": "“Mayaṁ deva cātumahārājikānaṁ assumhā”ti āhaṁsu.",
  "atk-s0505a1:173_8": "Tato cātumahārājikā ākāsaṭṭhadevatānaṁ, ākāsaṭṭhadevatā bhummadevatānaṁ, bhummadevatā manussārakkhadevatānaṁ, manussārakkhadevatā “manussaloke samuṭṭhitā”ti āhaṁsu.",
  "atk-s0505a1:174_0": "Atha devānamindo “sammāsambuddho kattha vasatī”ti pucchi.",
  "atk-s0505a1:174_1": "“Manussaloke, devā”ti āhaṁsu.",
  "atk-s0505a1:174_2": "“Taṁ bhagavantaṁ koci pucchī”ti āha.",
  "atk-s0505a1:174_3": "“Na koci devā”ti.",
  "atk-s0505a1:174_4": "“Kiṁ nu kho nāma tumhe mārisā aggiṁ chaḍḍetvā khajjopanakaṁ ujjāletha, ye anavasesamaṅgaladesakaṁ taṁ bhagavantaṁ atikkamitvā maṁ pucchitabbaṁ maññatha?",
  "atk-s0505a1:174_5": "Āgacchatha, mārisā, taṁ bhagavantaṁ pucchāma, addhā sassirikaṁ pañhabyākaraṇaṁ labhissāmā”ti ekaṁ devaputtaṁ āṇāpesi –",
  "atk-s0505a1:174_6": "“tvaṁ bhagavantaṁ pucchā”ti.",
  "atk-s0505a1:174_7": "So devaputto taṅkhaṇānurūpena alaṅkārena attānaṁ alaṅkaritvā vijjuriva vijjotamāno devagaṇaparivuto jetavanamahāvihāraṁ āgantvā bhagavantaṁ abhivādetvā ekamantaṁ ṭhatvā maṅgalapañhaṁ pucchanto gāthāya ajjhabhāsi.",
  "atk-s0505a1:174_8": "Bhagavā tassa taṁ pañhaṁ vissajjento imaṁ suttamabhāsi.",
  "atk-s0505a1:175_0": "Tattha evaṁ me sutantiādīnamattho saṅkhepato kasibhāradvājasuttavaṇṇanāyaṁ vutto, vitthāraṁ pana icchantehi papañcasūdaniyā majjhimaṭṭhakathāyaṁ vuttanayena gahetabbo.",
  "atk-s0505a1:175_1": "Kasibhāradvājasutte ca “magadhesu viharati dakkhiṇāgirismiṁ ekanāḷāyaṁ brāhmaṇagāme”ti vuttaṁ, idha “sāvatthiyaṁ viharati jetavane anāthapiṇḍikassa ārāme”ti.",
  "atk-s0505a1:175_2": "Tasmā “sāvatthiya”nti imaṁ padaṁ ādiṁ katvā idha apubbapadavaṇṇanaṁ karissāma.",
  "atk-s0505a1:176_0": "Seyyathidaṁ, sāvatthiyanti evaṁnāmake nagare.",
  "atk-s0505a1:176_1": "Taṁ kira savatthassa nāma isino nivāsaṭṭhānaṁ ahosi.",
  "atk-s0505a1:176_2": "Tasmā yathā kusambassa nivāso kosambī, kākaṇḍassa nivāso kākaṇḍīti, evaṁ itthiliṅgavasena “sāvatthī”ti vuccati.",
  "atk-s0505a1:176_3": "Porāṇā pana vaṇṇayanti –",
  "atk-s0505a1:176_4": "yasmā tasmiṁ ṭhāne satthasamāyoge “kiṁbhaṇḍamatthī”ti pucchite “sabbamatthī”ti āhaṁsu, tasmā taṁ vacanamupādāya “sāvatthī”ti vuccati.",
  "atk-s0505a1:176_5": "Tassaṁ sāvatthiyaṁ.",
  "atk-s0505a1:176_6": "Etenassa gocaragāmo dīpito hoti.",
  "atk-s0505a1:176_7": "Jeto nāma rājakumāro, tena ropitasaṁvaḍḍhitattā tassa jetassa vananti jetavanaṁ, tasmiṁ jetavane.",
  "atk-s0505a1:176_8": "Anāthānaṁ piṇḍo etasmiṁ atthīti anāthapiṇḍiko, tassa anāthapiṇḍikassa.",
  "atk-s0505a1:176_9": "Anāthapiṇḍikena gahapatinā catupaṇṇāsakoṭipariccāgena niṭṭhāpitārāmeti attho.",
  "atk-s0505a1:176_10": "Etenassa pabbajitānurūpanivāsokāso dīpito hoti.",
  "atk-s0505a1:177_0": "Athāti avicchedatthe, khoti adhikārantaranidassanatthe nipāto.",
  "atk-s0505a1:177_1": "Tena avicchinneyeva tattha bhagavato vihāre “idamadhikārantaraṁ udapādī”ti dasseti.",
  "atk-s0505a1:177_2": "Kiṁ tanti?",
  "atk-s0505a1:177_3": "Aññatarā devatātiādi.",
  "atk-s0505a1:177_4": "Tattha aññatarāti aniyamitaniddeso.",
  "atk-s0505a1:177_5": "Sā hi nāmagottato apākaṭā, tasmā “aññatarā”ti vuttā.",
  "atk-s0505a1:177_6": "Devo eva devatā, itthipurisasādhāraṇametaṁ.",
  "atk-s0505a1:177_7": "Idha pana puriso eva so devaputto, kintu sādhāraṇanāmavasena “devatā”ti vutto.",
  "atk-s0505a1:178_0": "Abhikkantāyarattiyāti ettha abhikkantasaddo khayasundarābhirūpaabbhanumodanādīsu dissati.",
  "atk-s0505a1:178_1": "Tattha “abhikkantā, bhante, ratti, nikkhanto paṭhamo yāmo, ciranisinno bhikkhusaṅgho.",
  "atk-s0505a1:178_2": "Uddisatu, bhagavā bhikkhūnaṁ pātimokkha”nti evamādīsu khaye dissati.",
  "atk-s0505a1:178_3": "“Ayaṁ imesaṁ catunnaṁ puggalānaṁ abhikkantataro ca paṇītataro cā”ti evamādīsu sundare.",
  "atk-s0505a1:179_0": "“Ko me vandati pādāni, iddhiyā yasasā jalaṁ;",
  "atk-s0505a1:180_0": "Abhikkantena vaṇṇena, sabbā obhāsayaṁ disā”ti. –",
  "atk-s0505a1:181_0": "Evamādīsu abhirūpe.",
  "atk-s0505a1:181_1": "“Abhikkantaṁ, bho gotama, abhikkantaṁ, bho gotamā”ti evamādīsu abbhanumodane.",
  "atk-s0505a1:181_2": "Idha pana khaye.",
  "atk-s0505a1:181_3": "Tena abhikkantāya rattiyā, parikkhīṇāya rattiyāti vuttaṁ hoti.",
  "atk-s0505a1:182_0": "Abhikkantavaṇṇāti ettha abhikkantasaddo abhirūpe, vaṇṇasaddo pana chavithutikulavaggakāraṇasaṇṭhānappamāṇarūpāyatanādīsu dissati.",
  "atk-s0505a1:182_1": "Tattha “suvaṇṇavaṇṇosi bhagavā”ti evamādīsu chaviyaṁ.",
  "atk-s0505a1:182_2": "“Kadā saññūḷhā pana te, gahapati, ime samaṇassa gotamassa vaṇṇā”ti evamādīsu thutiyaṁ.",
  "atk-s0505a1:182_3": "“Cattārome, bho gotama, vaṇṇā”ti evamādīsu kulavagge.",
  "atk-s0505a1:182_4": "“Atha kena nu vaṇṇena, gandhatthenoti vuccatī”ti evamādīsu kāraṇe.",
  "atk-s0505a1:182_5": "“Mahantaṁ hatthirājavaṇṇaṁ abhinimminitvā”ti evamādīsu saṇṭhāne.",
  "atk-s0505a1:182_6": "“Tayo pattassa vaṇṇā”ti evamādīsu pamāṇe.",
  "atk-s0505a1:182_7": "“Vaṇṇo gandho raso ojā”ti evamādīsu rūpāyatane.",
  "atk-s0505a1:182_8": "So idha chaviyaṁ daṭṭhabbo.",
  "atk-s0505a1:182_9": "Tena abhikkantavaṇṇā abhirūpacchavīti vuttaṁ hoti.",
  "atk-s0505a1:183_0": "Kevalakappanti ettha kevalasaddo anavasesayebhuyyaabyāmissaanatirekadaḷhatthavisaṁyogādianekattho.",
  "atk-s0505a1:183_1": "Tathā hissa “kevalaparipuṇṇaṁ parisuddhaṁ brahmacariya”nti evamādīsu anavasesatā attho.",
  "atk-s0505a1:183_2": "“Kevalakappā ca aṅgamāgadhā pahūtaṁ khādanīyaṁ bhojanīyaṁ ādāya upasaṅkamissantī”ti evamādīsu yebhuyyatā.",
  "atk-s0505a1:183_3": "“Kevalassa dukkhakkhandhassa samudayo hotī”ti evamādīsu abyāmissatā.",
  "atk-s0505a1:183_4": "“Kevalaṁ saddhāmattakaṁ nūna ayamāyasmā”ti evamādīsu anatirekatā.",
  "atk-s0505a1:183_5": "“Āyasmato bhante anuruddhassa bāhiko nāma saddhivihāriko kevalakappaṁ saṅghabhedāya ṭhito”ti evamādīsu daḷhatthatā.",
  "atk-s0505a1:183_6": "“Kevalī vusitavā uttamapurisoti vuccatī”ti evamādīsu visaṁyogo.",
  "atk-s0505a1:183_7": "Idha panassa anavasesato attho adhippeto.",
  "atk-s0505a1:184_0": "Kappasaddo panāyaṁ abhisaddahanavohārakālapaññattichedanavikappalesasamantabhāvādianekattho.",
  "atk-s0505a1:184_1": "Tathā hissa “okappaniyametaṁ bhoto gotamassa, yatā taṁ arahato sammāsambuddhassā”ti evamādīsu abhisaddahanamattho.",
  "atk-s0505a1:184_2": "“Anujānāmi, bhikkhave, pañcahi samaṇakappehi phalaṁ paribhuñjitu”nti evamādīsu vohāro.",
  "atk-s0505a1:184_3": "“Yena sudaṁ niccakappaṁ viharāmī”ti evamādīsu kālo.",
  "atk-s0505a1:184_4": "“Iccāyasmā kappo”ti evamādīsu paññatti.",
  "atk-s0505a1:184_5": "“Alaṅkato kappitakesamassū”ti evamādīsu chedanaṁ.",
  "atk-s0505a1:184_6": "“Kappati dvaṅgulakappo”ti evamādīsu vikappo.",
  "atk-s0505a1:184_7": "“Atthi kappo nipajjitu”nti evamādīsu leso.",
  "atk-s0505a1:184_8": "“Kevalakappaṁ veḷuvanaṁ obhāsetvā”ti evamādīsu samantabhāvo.",
  "atk-s0505a1:184_9": "Idha panassa samantabhāvo atthoti adhippeto.",
  "atk-s0505a1:184_10": "Yato kevalakappaṁ jetavananti ettha anavasesaṁ samantato jetavananti evamattho daṭṭhabbo.",
  "atk-s0505a1:185_0": "Obhāsetvāti ābhāya pharitvā, candimā viya sūriyo viya ca ekobhāsaṁ ekapajjotaṁ karitvāti attho.",
  "atk-s0505a1:186_0": "Yena bhagavā tenupasaṅkamīti bhummatthe karaṇavacanaṁ, yato yattha bhagavā, tattha upasaṅkamīti evamettha attho daṭṭhabbo.",
  "atk-s0505a1:186_1": "Yena vā kāraṇena bhagavā devamanussehi upasaṅkamitabbo, teneva kāraṇena upasaṅkamīti evampettha attho daṭṭhabbo.",
  "atk-s0505a1:186_2": "Kena ca kāraṇena bhagavā upasaṅkamitabbo?",
  "atk-s0505a1:186_3": "Nānappakāraguṇavisesādhigamādhippāyena sāduphalūpabhogādhippāyena dijagaṇehi niccaphalitamahārukkho viya.",
  "atk-s0505a1:186_4": "Upasaṅkamīti ca gatāti vuttaṁ hoti.",
  "atk-s0505a1:186_5": "Upasaṅkamitvāti upasaṅkamanapariyosānadīpanaṁ.",
  "atk-s0505a1:186_6": "Atha vā evaṁ gatā tato āsannataraṁ ṭhānaṁ bhagavato samīpasaṅkhātaṁ gantvātipi vuttaṁ hoti.",
  "atk-s0505a1:186_7": "Bhagavantaṁ abhivādetvāti bhagavantaṁ vanditvā paṇamitvā namassitvā.",
  "atk-s0505a1:187_0": "Ekamantanti bhāvanapuṁsakaniddeso, ekokāsaṁ ekapassanti vuttaṁ hoti.",
  "atk-s0505a1:187_1": "Bhummatthe vā upayogavacanaṁ.",
  "atk-s0505a1:187_2": "Aṭṭhāsīti nisajjādipaṭikkhepo, ṭhānaṁ kappesi, ṭhitā ahosīti attho.",
  "atk-s0505a1:188_0": "Kathaṁ ṭhitā pana sā ekamantaṁ ṭhitā ahūti?",
  "atk-s0505a1:189_0": "“Na pacchato na purato, nāpi āsannadūrato;",
  "atk-s0505a1:190_0": "Na kacche nopi paṭivāte, na cāpi oṇatuṇṇate;",
  "atk-s0505a1:191_0": "Ime dose vivajjetvā, ekamantaṁ ṭhitā ahū”ti.",
  "atk-s0505a1:192_0": "Kasmā panāyaṁ aṭṭhāsi eva, na nisīdīti?",
  "atk-s0505a1:192_1": "Lahuṁ nivattitukāmatāya.",
  "atk-s0505a1:192_2": "Devatā hi kañcideva atthavasaṁ paṭicca sucipuriso viya vaccaṭṭhānaṁ manussalokaṁ āgacchanti.",
  "atk-s0505a1:192_3": "Pakatiyā panetāsaṁ yojanasatato pabhuti manussaloko duggandhatāya paṭikūlo hoti, na tattha abhiramanti.",
  "atk-s0505a1:192_4": "Tena sā āgatakiccaṁ katvā lahuṁ nivattitukāmatāya na nisīdi.",
  "atk-s0505a1:192_5": "Yassa ca gamanādiiriyāpathaparissamassa vinodanatthaṁ nisīdanti, so devānaṁ parissamo natthi, tasmāpi na nisīdi.",
  "atk-s0505a1:192_6": "Ye ca mahāsāvakā bhagavantaṁ parivāretvā ṭhitā, te patimānesi, tasmāpi na nisīdi.",
  "atk-s0505a1:192_7": "Apica bhagavati gāraveneva na nisīdi.",
  "atk-s0505a1:192_8": "Devānañhi nisīditukāmānaṁ āsanaṁ nibbattati, taṁ anicchamānā nisajjāya cittampi akatvā ekamantaṁ aṭṭhāsi.",
  "atk-s0505a1:193_0": "Ekamantaṁ ṭhitā kho sā devatāti evaṁ imehi kāraṇehi ekamantaṁ ṭhitā kho sā devatā.",
  "atk-s0505a1:193_1": "Bhagavantaṁ gāthāya ajjhabhāsīti bhagavantaṁ gāthāya akkharapadaniyamitaganthitena vacanena abhāsīti attho.",
  "atk-s0505a1:194_0": "261.",
  "atk-s0505a1:194_1": "Tattha bahūti aniyamitasaṅkhyāniddeso.",
  "atk-s0505a1:194_2": "Tena anekasatā anekasahassā anekasatasahassāti vuttaṁ hoti.",
  "atk-s0505a1:194_3": "Dibbantīti devā, pañcahi kāmaguṇehi kīḷanti, attano vā siriyā jotantīti attho.",
  "atk-s0505a1:194_4": "Apica tividhā devā sammutiupapattivisuddhivasena. Yathāha –",
  "atk-s0505a1:195_0": "“Devāti tayo devā sammutidevā, upapattidevā, visuddhidevā.",
  "atk-s0505a1:195_1": "Tattha sammutidevā nāma rājāno, deviyo, rājakumārā.",
  "atk-s0505a1:195_2": "Upapattidevā nāma cātumahārājike deve upādāya taduttaridevā.",
  "atk-s0505a1:195_3": "Visuddhidevā nāma arahanto vuccantī”ti.",
  "atk-s0505a1:196_0": "Tesu idha upapattidevā adhippetā.",
  "atk-s0505a1:196_1": "Manuno apaccāti manussā.",
  "atk-s0505a1:196_2": "Porāṇā pana bhaṇanti –",
  "atk-s0505a1:196_3": "manassa ussannatāya manussā.",
  "atk-s0505a1:196_4": "Te jambudīpakā, aparagoyānakā, uttarakurukā, pubbavidehakāti catubbidhā.",
  "atk-s0505a1:196_5": "Idha jambudīpakā adhippetā.",
  "atk-s0505a1:196_6": "Maṅgalanti imehi sattāti maṅgalāni, iddhiṁ vuddhiñca pāpuṇantīti attho.",
  "atk-s0505a1:196_7": "Acintayunti cintesuṁ.",
  "atk-s0505a1:196_8": "Ākaṅkhamānāti icchamānā patthayamānā pihayamānā.",
  "atk-s0505a1:196_9": "Sotthānanti sotthibhāvaṁ, sabbesaṁ diṭṭhadhammikasamparāyikānaṁ sobhanānaṁ sundarānaṁ kalyāṇānaṁ dhammānamatthitanti vuttaṁ hoti.",
  "atk-s0505a1:196_10": "Brūhīti desehi pakāsehi ācikkha vivara vibhaja uttānīkarohi.",
  "atk-s0505a1:196_11": "Maṅgalanti iddhikāraṇaṁ vuddhikāraṇaṁ sabbasampattikāraṇaṁ.",
  "atk-s0505a1:196_12": "Uttamanti visiṭṭhaṁ pavaraṁ sabbalokahitasukhāvahanti ayaṁ gāthāya anupubbapadavaṇṇanā.",
  "atk-s0505a1:197_0": "Ayaṁ pana piṇḍattho –",
  "atk-s0505a1:197_1": "so devaputto dasasahassacakkavāḷesu devatā maṅgalapañhaṁ sotukāmatāya imasmiṁ ekacakkavāḷe sannipatitvā ekavālaggakoṭiokāsamatte dasapi vīsampi tiṁsampi cattālīsampi paññāsampi saṭṭhipi sattatipi asītipi sukhumattabhāve nimminitvā sabbadevamārabrahmāno siriyā ca tejasā ca adhigayha virocamānaṁ paññattavarabuddhāsane nisinnaṁ bhagavantaṁ parivāretvā ṭhitā disvā tasmiṁ ca samaye anāgatānampi sakalajambudīpakānaṁ manussānaṁ cetasā cetoparivitakkamaññāya sabbadevamanussānaṁ vicikicchāsallasamuddharaṇatthaṁ āha –",
  "atk-s0505a1:197_2": "“bahū devā manussā ca, maṅgalāni acintayuṁ, ākaṅkhamānā sotthānaṁ attano sotthibhāvaṁ icchantā, brūhi maṅgalamuttamaṁ, tesaṁ devānaṁ anumatiyā manussānañca anuggahena mayā puṭṭho samāno yaṁ sabbesameva amhākaṁ ekantahitasukhāvahanato uttamaṁ maṅgalaṁ, taṁ no anukampaṁ upādāya brūhi bhagavā”ti.",
  "atk-s0505a1:198_0": "262.",
  "atk-s0505a1:198_1": "Evametaṁ devaputtassa vacanaṁ sutvā bhagavā “asevanā ca bālāna”nti gāthamāha.",
  "atk-s0505a1:198_2": "Tattha asevanāti abhajanā apayirupāsanā.",
  "atk-s0505a1:198_3": "Bālānanti balanti assasantīti bālā, assasitapassasitamattena jīvanti, na paññājīvitenāti adhippāyo.",
  "atk-s0505a1:198_4": "Tesaṁ bālānaṁ paṇḍitānanti paṇḍantīti paṇḍitā, sandiṭṭhikasamparāyikesu atthesu ñāṇagatiyā gacchantīti adhippāyo.",
  "atk-s0505a1:198_5": "Tesaṁ paṇḍitānaṁ.",
  "atk-s0505a1:198_6": "Sevanāti bhajanā payirupāsanā taṁsahāyatā taṁsampavaṅkatā.",
  "atk-s0505a1:198_7": "Pūjāti sakkāragarukāramānanavandanā.",
  "atk-s0505a1:198_8": "Pūjaneyyānanti pūjārahānaṁ.",
  "atk-s0505a1:198_9": "Etaṁ maṅgalamuttamanti yā ca bālānaṁ asevanā, yā ca paṇḍitānaṁ sevanā, yā ca pūjaneyyānaṁ pūjā, taṁ sabbaṁ sampiṇḍetvā āha etaṁ maṅgalamuttamanti.",
  "atk-s0505a1:198_10": "Yaṁ tayā puṭṭhaṁ “brūhi maṅgalamuttama”nti, ettha tāva etaṁ maṅgalamuttamanti gaṇhāhīti vuttaṁ hoti.",
  "atk-s0505a1:198_11": "Ayametissā gāthāya padavaṇṇanā.",
  "atk-s0505a1:199_0": "Atthavaṇṇanā panassā evaṁ veditabbā –",
  "atk-s0505a1:199_1": "evametaṁ devaputtassa vacanaṁ sutvā bhagavā imaṁ gāthamāha.",
  "atk-s0505a1:199_2": "Tattha yasmā catubbidhā kathā pucchitakathā, apucchitakathā, sānusandhikathā, ananusandhikathāti.",
  "atk-s0505a1:199_3": "Tattha “pucchāmi taṁ, gotama, bhūripaññaṁ, kathaṁkaro sāvako sādhu hotī”ti ca, “kathaṁ nu tvaṁ, mārisa, oghamatarī”ti ca evamādīsu pucchitena kathikā pucchitakathā.",
  "atk-s0505a1:199_4": "“Yaṁ pare sukhato āhu, tadariyā āhu dukkhato”ti evamādīsu apucchitena attajjhāsayavaseneva kathitā apucchitakathā.",
  "atk-s0505a1:199_5": "Sabbāpi buddhānaṁ kathā “sanidānāhaṁ, bhikkhave, dhammaṁ desemī”ti vacanato sānusandhikathā.",
  "atk-s0505a1:199_6": "Ananusandhikathā imasmiṁ sāsane natthi.",
  "atk-s0505a1:199_7": "Evametāsu kathāsu ayaṁ devaputtena pucchitena bhagavatā kathitattā pucchitakathā.",
  "atk-s0505a1:199_8": "Pucchitakathāyañca yathā cheko puriso kusalo maggassa, kusalo amaggassa, maggaṁ puṭṭho paṭhamaṁ vijahitabbaṁ ācikkhitvā pacchā gahetabbaṁ ācikkhati –",
  "atk-s0505a1:199_9": "“asukasmiṁ nāma ṭhāne dvedhāpatho hoti, tattha vāmaṁ muñcitvā dakkhiṇaṁ gaṇhathā”ti, evaṁ sevitabbāsevitabbesu asevitabbaṁ ācikkhitvā sevitabbaṁ ācikkhati.",
  "atk-s0505a1:199_10": "Bhagavā ca maggakusalapurisasadiso. Yathāha –",
  "atk-s0505a1:200_0": "“Puriso maggakusaloti kho, tissa, tathāgatassetaṁ adhivacanaṁ arahato sammāsambuddhassā”ti.",
  "atk-s0505a1:201_0": "So hi kusalo imassa lokassa, kusalo parassa lokassa, kusalo maccudheyyassa, kusalo amaccudheyyassa, kusalo māradheyyassa, kusalo amāradheyyassāti.",
  "atk-s0505a1:201_1": "Tasmā paṭhamaṁ asevitabbaṁ ācikkhitvā sevitabbaṁ ācikkhanto āha –",
  "atk-s0505a1:201_2": "“asevanā ca bālānaṁ, paṇḍitānañca sevanā”ti.",
  "atk-s0505a1:201_3": "Vijahitabbamaggo viya hi paṭhamaṁ bālā na sevitabbā na payirupāsitabbā, tato gahetabbamaggo viya paṇḍitā sevitabbā payirupāsitabbāti.",
  "atk-s0505a1:202_0": "Kasmā pana bhagavatā maṅgalaṁ kathentena paṭhamaṁ bālānaṁ asevanā paṇḍitānañca sevanā kathitāti? Vuccate –",
  "atk-s0505a1:202_1": "yasmā imaṁ diṭṭhādīsu maṅgaladiṭṭhiṁ bālasevanāya devamanussā gaṇhiṁsu, sā ca amaṅgalaṁ, tasmā nesaṁ taṁ idhalokatthaparalokatthabhañjakaṁ akalyāṇamittasaṁsaggaṁ garahantena ubhayalokatthasādhakañca kalyāṇamittasaṁsaggaṁ pasaṁsantena bhagavatā paṭhamaṁ bālānaṁ asevanā paṇḍitānañca sevanā kathitāti.",
  "atk-s0505a1:203_0": "Tattha bālā nāma ye keci pāṇātipātādiakusalakammapathasamannāgatā sattā.",
  "atk-s0505a1:203_1": "Te tīhākārehi jānitabbā. Yathāha –",
  "atk-s0505a1:203_2": "“tīṇimāni, bhikkhave, bālassa bālalakkhaṇānī”ti suttaṁ.",
  "atk-s0505a1:203_3": "Apica pūraṇakassapādayo cha satthāro devadattakokālikakaṭamodakatissakhaṇḍadeviyāputtasamuddadattaciñcamāṇavikādayo atītakāle ca dīghavidassa bhātāti ime aññe ca evarūpā sattā bālāti veditabbā.",
  "atk-s0505a1:204_0": "Te aggipadittamiva aṅgāraṁ attanā duggahitena attānañca attano vacanakārake ca vināsenti, yathā dīghavidassa bhātā catubuddhantaraṁ saṭṭhiyojanamattena attabhāvena uttāno patito mahāniraye paccati, yathā ca tassa diṭṭhiṁ abhirucikāni pañca kulasatāni tasseva sahabyataṁ upapannāni niraye paccanti.",
  "atk-s0505a1:204_1": "Vuttaṁ hetaṁ –",
  "atk-s0505a1:205_0": "“Seyyathāpi, bhikkhave, naḷāgārā vā tiṇāgārā vā aggi mutto kūṭāgārānipi ḍahati ullittāvalittāni nivātāni phusitaggaḷāni pihitavātapānāni, evameva kho, bhikkhave, yāni kānici bhayāni uppajjanti, sabbāni tāni bālato uppajjanti, no paṇḍitato.",
  "atk-s0505a1:205_1": "Ye keci upaddavā uppajjanti…pe…",
  "atk-s0505a1:205_2": "ye keci upasaggā…pe…",
  "atk-s0505a1:205_3": "no paṇḍitato.",
  "atk-s0505a1:205_4": "Iti kho, bhikkhave, sappaṭibhayo bālo, appaṭibhayo paṇḍito.",
  "atk-s0505a1:205_5": "Saupaddavo bālo, anupaddavo paṇḍito, saupasaggo bālo, anupasaggo paṇḍito”ti.",
  "atk-s0505a1:206_0": "Apica pūtimacchasadiso bālo, pūtimacchabandhapattapuṭasadiso hoti tadupasevī, chaḍḍanīyataṁ jigucchanīyatañca āpajjati viññūnaṁ.",
  "atk-s0505a1:206_1": "Vuttañcetaṁ –",
  "atk-s0505a1:207_0": "“Pūtimacchaṁ kusaggena, yo naro upanayhati;",
  "atk-s0505a1:208_0": "Kusāpi pūtī vāyanti, evaṁ bālūpasevanā”ti. ;",
  "atk-s0505a1:209_0": "Akittipaṇḍito cāpi sakkena devānamindena vare diyyamāne evamāha –",
  "atk-s0505a1:210_0": "“Bālaṁ na passe na suṇe, na ca bālena saṁvase;",
  "atk-s0505a1:211_0": "Bālenallāpasallāpaṁ, na kare na ca rocaye.",
  "atk-s0505a1:212_0": "“Kinnu te akaraṁ bālo, vada kassapa kāraṇaṁ;",
  "atk-s0505a1:213_0": "Kena kassapa bālassa, dassanaṁ nābhikaṅkhasi.",
  "atk-s0505a1:214_0": "“Anayaṁ nayati dummedho, adhurāyaṁ niyuñjati;",
  "atk-s0505a1:215_0": "Dunnayo seyyaso hoti, sammā vutto pakuppati;",
  "atk-s0505a1:216_0": "Vinayaṁ so na jānāti, sādhu tassa adassana”nti. ;",
  "atk-s0505a1:217_0": "Evaṁ bhagavā sabbākārena bālūpasevanaṁ garahanto bālānaṁ asevanaṁ “maṅgala”nti vatvā idāni paṇḍitasevanaṁ pasaṁsanto “paṇḍitānañca sevanā maṅgala”nti āha.",
  "atk-s0505a1:217_1": "Tattha paṇḍitā nāma ye keci pāṇātipātāveramaṇiādidasakusalakammapathasamannāgatā sattā, te tīhākārehi jānitabbā. Yathāha –",
  "atk-s0505a1:217_2": "“tīṇimāni, bhikkhave, paṇḍitassa paṇḍitalakkhaṇānī”ti vuttaṁ.",
  "atk-s0505a1:217_3": "Apica buddhapaccekabuddhaasītimahāsāvakā aññe ca tathāgatassa sāvakā sunettamahāgovindavidhurasarabhaṅgamahosadhasutasomanimirāja- ayogharakumāraakittipaṇḍitādayo ca paṇḍitāti veditabbā.",
  "atk-s0505a1:218_0": "Te bhaye viya rakkhā, andhakāre viya padīpo, khuppipāsādidukkhābhibhave viya annapānādipaṭilābho, attano vacanakarānaṁ sabbabhayaupaddavūpasaggaviddhaṁsanasamatthā honti.",
  "atk-s0505a1:218_1": "Tathā hi tathāgataṁ āgamma asaṅkhyeyyā aparimāṇā devamanussā āsavakkhayaṁ pattā, brahmaloke patiṭṭhitā, devaloke patiṭṭhitā, sugatiloke uppannā.",
  "atk-s0505a1:218_2": "Sāriputtatthere cittaṁ pasādetvā catūhi paccayehi theraṁ upaṭṭhahitvā asīti kulasahassāni sagge nibbattāni.",
  "atk-s0505a1:218_3": "Tathā mahāmoggallānamahākassapappabhutīsu sabbamahāsāvakesu, sunettassa satthuno sāvakā appekacce brahmaloke uppajjiṁsu, appekacce paranimmitavasavattīnaṁ devānaṁ sahabyataṁ…pe…",
  "atk-s0505a1:218_4": "appekacce gahapatimahāsālakulānaṁ sahabyataṁ upapajjiṁsu.",
  "atk-s0505a1:218_5": "Vuttañcetaṁ –",
  "atk-s0505a1:219_0": "“Natthi, bhikkhave, paṇḍitato bhayaṁ, natthi paṇḍitato upaddavo, natthi paṇḍitato upasaggo”ti.",
  "atk-s0505a1:220_0": "Apica tagaramālādigandhabhaṇḍasadiso paṇḍito, tagaramālādigandhabhaṇḍapaliveṭhanapattasadiso hoti tadupasevī, bhāvanīyataṁ manuññatañca āpajjati viññūnaṁ.",
  "atk-s0505a1:220_1": "Vuttañcetaṁ –",
  "atk-s0505a1:221_0": "“Tagarañca palāsena, yo naro upanayhati;",
  "atk-s0505a1:222_0": "Pattāpi surabhī vāyanti, evaṁ dhīrūpasevanā”ti. ;",
  "atk-s0505a1:223_0": "Akittipaṇḍito cāpi sakkena devānamindena vare diyyamāne evamāha –",
  "atk-s0505a1:224_0": "“Dhīraṁ passe suṇe dhīraṁ, dhīrena saha saṁvase;",
  "atk-s0505a1:225_0": "Dhīrenallāpasallāpaṁ, taṁ kare tañca rocaye.",
  "atk-s0505a1:226_0": "“Kinnu te akaraṁ dhīro, vada kassapa kāraṇaṁ;",
  "atk-s0505a1:227_0": "Kena kassapa dhīrassa, dassanaṁ abhikaṅkhasi.",
  "atk-s0505a1:228_0": "“Nayaṁ nayati medhāvī, adhurāyaṁ na yuñjati;",
  "atk-s0505a1:229_0": "Sunayo seyyaso hoti, sammā vutto na kuppati;",
  "atk-s0505a1:230_0": "Vinayaṁ so pajānāti, sādhu tena samāgamo”ti. ;",
  "atk-s0505a1:231_0": "Evaṁ bhagavā sabbākārena paṇḍitasevanaṁ pasaṁsanto, paṇḍitānaṁ sevanaṁ “maṅgala”nti vatvā idāni tāya bālānaṁ asevanāya paṇḍitānaṁ sevanāya ca anupubbena pūjaneyyabhāvaṁ upagatānaṁ pūjaṁ pasaṁsanto “pūjā ca pūjaneyyānaṁ etaṁ maṅgalamuttama”nti āha.",
  "atk-s0505a1:231_1": "Tattha pūjaneyyā nāma sabbadosavirahitattā sabbaguṇasamannāgatattā ca buddhā bhagavanto, tato pacchā paccekabuddhā ariyasāvakā ca.",
  "atk-s0505a1:231_2": "Tesañhi pūjā appakāpi dīgharattaṁ hitāya sukhāya hoti, sumanamālākāramallikādayo cettha nidassanaṁ.",
  "atk-s0505a1:232_0": "Tatthekaṁ nidassanamattaṁ bhaṇāma.",
  "atk-s0505a1:232_1": "Bhagavā kira ekadivasaṁ pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisi.",
  "atk-s0505a1:232_2": "Atha kho sumanamālākāro rañño māgadhassa seniyassa bimbisārassa pupphāni gahetvā gacchanto addasa bhagavantaṁ nagaradvāraṁ anuppattaṁ pāsādikaṁ pasādanīyaṁ dvattiṁsamahāpurisalakkhaṇāsītānubyañjanapaṭimaṇḍitaṁ buddhasiriyā jalantaṁ.",
  "atk-s0505a1:232_3": "Disvānassa etadahosi –",
  "atk-s0505a1:232_4": "“rājā pupphāni gahetvā sataṁ vā sahassaṁ vā dadeyya, tañca idhalokamattameva sukhaṁ bhaveyya, bhagavato pana pūjā appameyyaasaṅkhyeyyaphalā dīgharattaṁ hitasukhāvahā hoti.",
  "atk-s0505a1:232_5": "Handāhaṁ imehi pupphehi bhagavantaṁ pūjemī”ti pasannacitto ekaṁ pupphamuṭṭhiṁ gahetvā bhagavato paṭimukhaṁ khipi, pupphāni ākāsena gantvā bhagavato upari mālāvitānaṁ hutvā aṭṭhaṁsu.",
  "atk-s0505a1:232_6": "Mālākāro taṁ ānubhāvaṁ disvā pasannataracitto puna ekaṁ pupphamuṭṭhiṁ khipi, tāni gantvā mālākañcuko hutvā aṭṭhaṁsu.",
  "atk-s0505a1:232_7": "Evaṁ aṭṭha pupphamuṭṭhiyo khipi, tāni gantvā pupphakūṭāgāraṁ hutvā aṭṭhaṁsu.",
  "atk-s0505a1:232_8": "Bhagavā antokūṭāgāre viya ahosi, mahājanakāyo sannipati.",
  "atk-s0505a1:232_9": "Bhagavā mālākāraṁ passanto sitaṁ pātvākāsi.",
  "atk-s0505a1:232_10": "Ānandatthero “na buddhā ahetu appaccayā sitaṁ pātukarontī”ti sitakāraṇaṁ pucchi.",
  "atk-s0505a1:232_11": "Bhagavā āha –",
  "atk-s0505a1:232_12": "“eso, ānanda, mālākāro imissā pūjāya ānubhāvena satasahassakappe devesu ca manussesu ca saṁsaritvā pariyosāne sumanissaro nāma paccekabuddho bhavissatī”ti.",
  "atk-s0505a1:232_13": "Vacanapariyosāne ca dhammadesanatthaṁ imaṁ gāthaṁ abhāsi –",
  "atk-s0505a1:233_0": "“Tañca kammaṁ kataṁ sādhu, yaṁ katvā nānutappati;",
  "atk-s0505a1:234_0": "Yassa patīto sumano, vipākaṁ paṭisevatī”ti. ;",
  "atk-s0505a1:235_0": "Gāthāpariyosāne caturāsītiyā pāṇasahassānaṁ dhammābhisamayo ahosi, evaṁ appakāpi tesaṁ pūjā dīgharattaṁ hitāya sukhāya hotīti veditabbā.",
  "atk-s0505a1:235_1": "Sā ca āmisapūjāva ko pana vādo paṭipattipūjāya.",
  "atk-s0505a1:235_2": "Yato ye kulaputtā saraṇagamanena sikkhāpadapaṭiggahaṇena uposathaṅgasamādānena catupārisuddhisīlādīhi ca attano guṇehi bhagavantaṁ pūjenti, ko tesaṁ pūjāya phalaṁ vaṇṇayissati.",
  "atk-s0505a1:235_3": "Te hi tathāgataṁ paramāya pūjāya pūjentīti vuttā. Yathāha –",
  "atk-s0505a1:236_0": "“Yo kho, ānanda, bhikkhu vā bhikkhunī vā upāsako vā upāsikā vā dhammānudhammapaṭipanno viharati sāmīcippaṭipanno anudhammacārī, so tathāgataṁ sakkaroti garuṁ karoti māneti pūjeti apaciyati paramāya pūjāyā”ti.",
  "atk-s0505a1:237_0": "Etenānusārena paccekabuddhaariyasāvakānampi pūjāya hitasukhāvahatā veditabbā.",
  "atk-s0505a1:238_0": "Apica gahaṭṭhānaṁ kaniṭṭhassa jeṭṭho bhātāpi bhaginīpi pūjaneyyā, puttassa mātāpitaro, kulavadhūnaṁ sāmikasassusasurāti evampettha pūjaneyyā veditabbā.",
  "atk-s0505a1:238_1": "Etesampi hi pūjā kusaladhammasaṅkhātattā āyuādivaḍḍhihetuttā ca maṅgalameva.",
  "atk-s0505a1:238_2": "Vuttañhetaṁ –",
  "atk-s0505a1:239_0": "“Te matteyyā bhavissanti petteyyā sāmaññā brahmaññā kule jeṭṭhāpacāyino, idaṁ kusalaṁ dhammaṁ samādāya vattissanti.",
  "atk-s0505a1:239_1": "Te tesaṁ kusalānaṁ dhammānaṁ samādānahetu āyunāpi vaḍḍhissanti, vaṇṇenapi vaḍḍhissantī”tiādi.",
  "atk-s0505a1:240_0": "Evametissā gāthāya bālānaṁ asevanā paṇḍitānaṁ sevanā pūjaneyyānaṁ pūjāti tīṇi maṅgalāni vuttāni.",
  "atk-s0505a1:240_1": "Tattha bālānaṁ asevanā bālasevanapaccayabhayādiparittāṇena ubhayalokahitahetuttā paṇḍitānaṁ sevanā pūjaneyyānaṁ pūjā ca tāsaṁ phalavibhūtivaṇṇanāyaṁ vuttanayeneva nibbānasugatihetuttā “maṅgala”nti veditabbā.",
  "atk-s0505a1:240_2": "Ito paraṁ tu mātikaṁ adassetvā eva yaṁ yattha maṅgalaṁ, taṁ vavatthapessāma, tassa ca maṅgalattaṁ vibhāvayissāmāti.",
  "atk-s0505a1:241_0": "Niṭṭhitā asevanā ca bālānanti imissā gāthāya atthavaṇṇanā.",
  "atk-s0505a1:242_0": "263.",
  "atk-s0505a1:242_1": "Evaṁ bhagavā “brūhi maṅgalamuttama”nti ekaṁ ajjhesitopi appaṁ yācito bahudāyako uḷārapuriso viya ekāya gāthāya tīṇi maṅgalāni vatvā tato uttaripi devatānaṁ sotukāmatāya maṅgalānañca atthitāya yesaṁ yesaṁ yaṁ yaṁ anukūlaṁ, te te satte tattha tattha maṅgale niyojetukāmatāya ca “patirūpadesavāso cā”tiādīhi gāthāhi punapi anekāni maṅgalāni vattumāraddho.",
  "atk-s0505a1:243_0": "Tattha paṭhamagāthāya tāva patirūpoti anucchaviko.",
  "atk-s0505a1:243_1": "Desoti gāmopi nigamopi nagarampi janapadopi yo koci sattānaṁ nivāsokāso.",
  "atk-s0505a1:243_2": "Vāsoti tattha nivāso.",
  "atk-s0505a1:243_3": "Pubbeti purā atītāsu jātīsu.",
  "atk-s0505a1:243_4": "Katapuññatāti upacitakusalatā.",
  "atk-s0505a1:243_5": "Attāti cittaṁ vuccati, sakalo vā attabhāvo.",
  "atk-s0505a1:243_6": "Sammāpaṇidhīti tassa attano sammā paṇidhānaṁ niyuñjanaṁ, ṭhapananti vuttaṁ hoti.",
  "atk-s0505a1:243_7": "Sesaṁ vuttanayamevāti ayamettha padavaṇṇanā.",
  "atk-s0505a1:244_0": "Atthavaṇṇanā pana evaṁ veditabbā patirūpadeso nāma yattha catasso parisā viharanti, dānādīni puññakiriyāvatthūni vattanti, navaṅgaṁ satthu sāsanaṁ dippati.",
  "atk-s0505a1:244_1": "Tattha nivāso sattānaṁ puññakiriyāya paccayattā “maṅgala”nti vuccati.",
  "atk-s0505a1:244_2": "Sīhaḷadīpapaviṭṭhakevaṭṭādayo cettha nidassanaṁ.",
  "atk-s0505a1:245_0": "Aparo nayo –",
  "atk-s0505a1:245_1": "patirūpadeso nāma bhagavato bodhimaṇḍappadeso, dhammacakkappavattitappadeso, dvādasayojanāya parisāya majjhe sabbatitthiyamataṁ bhinditvā yamakapāṭihāriyadassitakaṇḍambarukkhamūlappadeso, devorohanappadeso, yo vā panaññopi sāvatthirājagahādibuddhādivāsappadeso.",
  "atk-s0505a1:245_2": "Tattha nivāso sattānaṁ chaanuttariyapaṭilābhapaccayato “maṅgala”nti vuccati.",
  "atk-s0505a1:246_0": "Aparo nayo –",
  "atk-s0505a1:246_1": "puratthimāya disāya kajaṅgalaṁ nāma nigamo, tassa aparena mahāsālā, tato paraṁ paccantimā janapadā, orato majjhe.",
  "atk-s0505a1:246_2": "Dakkhiṇapuratthimāya disāya sallavatī nāma nadī, tato paraṁ paccantimā janapadā, orato majjhe.",
  "atk-s0505a1:246_3": "Dakkhiṇāya disāya setakaṇṇikaṁ nāma nigamo, tato paraṁ paccantimā janapadā, orato majjhe.",
  "atk-s0505a1:246_4": "Pacchimāya disāya thūṇaṁ nāma brāhmaṇagāmo, tato paraṁ paccantimā janapadā, orato majjhe.",
  "atk-s0505a1:246_5": "Uttarāya disāya usiraddhajo nāma pabbato, tato paraṁ paccantimā janapadā, orato majjhe.",
  "atk-s0505a1:246_6": "Ayaṁ majjhimappadeso āyāmena tīṇi yojanasatāni, vitthārena aḍḍhateyyāni, parikkhepena navayojanasatāni honti, eso patirūpadeso nāma.",
  "atk-s0505a1:247_0": "Ettha catunnaṁ mahādīpānaṁ dvisahassānaṁ parittadīpānañca issariyādhipaccakārakā cakkavattī uppajjanti, ekaṁ asaṅkhyeyyaṁ kappasatasahassañca pāramiyo pūretvā sāriputtamahāmoggallānādayo mahāsāvakā uppajjanti, dve asaṅkhyeyyāni kappasatasahassañca pāramiyo pūretvā paccekabuddhā, cattāri aṭṭha soḷasa vā asaṅkhyeyyāni kappasatasahassañca pāramiyo pūretvā sammāsambuddhā ca uppajjanti.",
  "atk-s0505a1:247_1": "Tattha sattā cakkavattirañño ovādaṁ gahetvā pañcasu sīlesu patiṭṭhāya saggaparāyaṇā honti, tathā paccekabuddhānaṁ ovāde patiṭṭhāya.",
  "atk-s0505a1:247_2": "Sammāsambuddhasāvakānaṁ pana ovāde patiṭṭhāya saggaparāyaṇā nibbānaparāyaṇā ca honti.",
  "atk-s0505a1:247_3": "Tasmā tattha vāso imāsaṁ sampattīnaṁ paccayato “maṅgala”nti vuccati.",
  "atk-s0505a1:248_0": "Pubbe katapuññatā nāma atītajātiyaṁ buddhapaccekabuddhakhīṇāsave ārabbha upacitakusalatā, sāpi maṅgalaṁ. Kasmā?",
  "atk-s0505a1:248_1": "Buddhapaccekabuddhe sammukhato dassetvā buddhānaṁ vā buddhasāvakānaṁ vā sammukhā sutāya catuppadikāyapi gāthāya pariyosāne arahattaṁ pāpetīti katvā.",
  "atk-s0505a1:248_2": "Yo ca manusso pubbe katādhikāro ussannakusalamūlo hoti, so teneva kusalamūlena vipassanaṁ uppādetvā āsavakkhayaṁ pāpuṇāti yathā rājā mahākappino aggamahesī ca.",
  "atk-s0505a1:248_3": "Tena vuttaṁ “pubbe ca katapuññatā maṅgala”nti.",
  "atk-s0505a1:249_0": "Attasammāpaṇidhi nāma idhekacco attānaṁ dussīlaṁ sīle patiṭṭhāpeti, assaddhaṁ saddhāsampadāya patiṭṭhāpeti, macchariṁ cāgasampadāya patiṭṭhāpeti.",
  "atk-s0505a1:249_1": "Ayaṁ vuccati “attasammāpaṇidhī”ti.",
  "atk-s0505a1:249_2": "Eso ca maṅgalaṁ. Kasmā?",
  "atk-s0505a1:249_3": "Diṭṭhadhammikasamparāyikaverappahānavividhānisaṁsādhigamahetutoti.",
  "atk-s0505a1:250_0": "Evaṁ imissāpi gāthāya patirūpadesavāso, pubbe ca katapuññatā, attasammāpaṇidhīti tīṇiyeva maṅgalāni vuttāni, maṅgalattañca nesaṁ tattha tattha vibhāvitamevāti.",
  "atk-s0505a1:251_0": "Niṭṭhitā patirūpadesavāso cāti imissā gāthāya atthavaṇṇanā.",
  "atk-s0505a1:252_0": "264.",
  "atk-s0505a1:252_1": "Idāni bāhusaccañcāti ettha bāhusaccanti bahussutabhāvo.",
  "atk-s0505a1:252_2": "Sippanti yaṁkiñci hatthakosallaṁ.",
  "atk-s0505a1:252_3": "Vinayoti kāyavācācittavinayanaṁ.",
  "atk-s0505a1:252_4": "Susikkhitoti suṭṭhu sikkhito.",
  "atk-s0505a1:252_5": "Subhāsitāti suṭṭhu bhāsitā.",
  "atk-s0505a1:252_6": "Yāti aniyamaniddeso.",
  "atk-s0505a1:252_7": "Vācāti girā byappatho.",
  "atk-s0505a1:252_8": "Sesaṁ vuttanayamevāti.",
  "atk-s0505a1:252_9": "Ayamettha padavaṇṇanā.",
  "atk-s0505a1:253_0": "Atthavaṇṇanā pana evaṁ veditabbā –",
  "atk-s0505a1:253_1": "bāhusaccaṁ nāma yaṁ taṁ “sutadharo hoti sutasannicayo”ti ca “idha, bhikkhave, ekaccassa puggalassa bahukaṁ sutaṁ hoti suttaṁ geyyaṁ veyyākaraṇa”nti ca evamādinā nayena satthusāsanadharattaṁ vaṇṇitaṁ, taṁ akusalappahānakusalādhigamahetuto anupubbena paramatthasaccasacchikiriyahetuto ca “maṅgala”nti vuccati.",
  "atk-s0505a1:253_2": "Vuttañhetaṁ bhagavatā –",
  "atk-s0505a1:254_0": "“Sutavā ca kho, bhikkhave, ariyasāvako akusalaṁ pajahati, kusalaṁ bhāveti, sāvajjaṁ pajahati, anavajjaṁ bhāveti, suddhamattānaṁ pariharatī”ti.",
  "atk-s0505a1:255_0": "Aparampi vuttaṁ –",
  "atk-s0505a1:256_0": "“Dhatānaṁ dhammānaṁ atthamupaparikkhati, atthaṁ upaparikkhato dhammā nijjhānaṁ khamanti, dhammanijjhānakkhantiyā sati chando jāyati, chandajāto ussahati, ussahanto tulayati, tulayanto padahati, padahanto kāyena ceva paramatthasaccaṁ sacchikaroti, paññāya ca ativijjha passatī”ti.",
  "atk-s0505a1:257_0": "Apica agārikabāhusaccampi yaṁ anavajjaṁ, taṁ ubhayalokahitasukhāvahanato “maṅgala”nti veditabbaṁ.",
  "atk-s0505a1:258_0": "Sippaṁ nāma agārikasippañca anagārikasippañca.",
  "atk-s0505a1:258_1": "Tattha agārikasippaṁ nāma yaṁ parūparodhavirahitaṁ akusalavivajjitaṁ maṇikārasuvaṇṇakārakammādi, taṁ idhalokatthāvahanato maṅgalaṁ.",
  "atk-s0505a1:258_2": "Anagārikasippaṁ nāma cīvaravicāraṇasibbanādi samaṇaparikkhārābhisaṅkharaṇaṁ, yaṁ taṁ “idha, bhikkhave, bhikkhu yāni tāni sabrahmacārīnaṁ uccāvacāni kiṁkaraṇīyāni, tattha dakkho hotī”tiādinā nayena tattha tattha saṁvaṇṇitaṁ, yaṁ “nāthakaraṇo dhammo”ti ca vuttaṁ, taṁ attano ca paresañca ubhayalokahitasukhāvahanato “maṅgala”nti veditabbaṁ.",
  "atk-s0505a1:259_0": "Vinayo nāma agārikavinayo ca anagārikavinayo ca.",
  "atk-s0505a1:259_1": "Tattha agārikavinayo nāma dasaakusalakammapathaviramaṇaṁ, so tattha asaṁkilesāpajjanena ācāraguṇavavatthānena ca susikkhito ubhayalokahitasukhāvahanato maṅgalaṁ.",
  "atk-s0505a1:259_2": "Anagārikavinayo nāma sattāpattikkhandhe anāpajjanaṁ, sopi vuttanayeneva susikkhito.",
  "atk-s0505a1:259_3": "Catupārisuddhisīlaṁ vā anagārikavinayo.",
  "atk-s0505a1:259_4": "So yathā tattha patiṭṭhāya arahattaṁ pāpuṇāti, evaṁ sikkhanena susikkhito lokiyalokuttarasukhādhigamahetuto “maṅgala”nti veditabbo.",
  "atk-s0505a1:260_0": "Subhāsitā vācā nāma musāvādādidosavirahitā vācā. Yathāha –",
  "atk-s0505a1:260_1": "“catūhi, bhikkhave, aṅgehi samannāgatā vācā subhāsitā hotī”ti.",
  "atk-s0505a1:260_2": "Asamphappalāpā vācā eva vā subhāsitā. Yathāha –",
  "atk-s0505a1:261_0": "“Subhāsitaṁ uttamamāhu santo,",
  "atk-s0505a1:262_0": "Dhammaṁ bhaṇe nādhammaṁ taṁ dutiyaṁ;",
  "atk-s0505a1:263_0": "Piyaṁ bhaṇe nāppiyaṁ taṁ tatiyaṁ,",
  "atk-s0505a1:264_0": "Saccaṁ bhaṇe nālikaṁ taṁ catuttha”nti. ;",
  "atk-s0505a1:265_0": "Ayampi ubhayalokahitasukhāvahanato “maṅgala”nti veditabbā.",
  "atk-s0505a1:265_1": "Yasmā ca ayaṁ vinayapariyāpannā eva, tasmā vinayaggahaṇena etaṁ asaṅgaṇhitvā vinayo saṅgahetabbo.",
  "atk-s0505a1:265_2": "Athavā kiṁ iminā parissamena paresaṁ dhammadesanāvācā idha “subhāsitā vācā”ti veditabbā.",
  "atk-s0505a1:265_3": "Sā hi yathā patirūpadesavāso, evaṁ sattānaṁ ubhayalokahitasukhanibbānādhigamapaccayato “maṅgala”nti vuccati. Āha ca –",
  "atk-s0505a1:266_0": "“Yaṁ buddho bhāsati vācaṁ, khemaṁ nibbānapattiyā;",
  "atk-s0505a1:267_0": "Dukkhassantakiriyāya, sā ve vācānamuttamā”ti. ;",
  "atk-s0505a1:268_0": "Evaṁ imissā gāthāya bāhusaccaṁ, sippaṁ, vinayo susikkhito, subhāsitā vācāti cattāri maṅgalāni vuttāni, maṅgalattañca nesaṁ tattha tattha vibhāvitamevāti.",
  "atk-s0505a1:269_0": "Niṭṭhitā bāhusaccañcāti imissā gāthāya atthavaṇṇanā.",
  "atk-s0505a1:270_0": "265.",
  "atk-s0505a1:270_1": "Idāni mātāpituupaṭṭhānanti ettha mātu ca pitu cāti mātāpitu.",
  "atk-s0505a1:270_2": "Upaṭṭhānanti upaṭṭhahanaṁ.",
  "atk-s0505a1:270_3": "Puttānañca dārānañcāti puttadārassa.",
  "atk-s0505a1:270_4": "Saṅgaṇhanaṁ saṅgaho.",
  "atk-s0505a1:270_5": "Na ākulā anākulā.",
  "atk-s0505a1:270_6": "Kammāni eva kammantā.",
  "atk-s0505a1:270_7": "Sesaṁ vuttanayamevāti ayaṁ padavaṇṇanā.",
  "atk-s0505a1:271_0": "Atthavaṇṇanā pana evaṁ veditabbā –",
  "atk-s0505a1:271_1": "mātā nāma janikā vuccati, tathā pitā.",
  "atk-s0505a1:271_2": "Upaṭṭhānaṁ nāma pādadhovanasambāhanaucchādananhāpanehi catupaccayasampadānena ca upakārakaraṇaṁ.",
  "atk-s0505a1:271_3": "Tattha yasmā mātāpitaro bahūpakārā puttānaṁ atthakāmā anukampakā, yaṁ puttake bahi kīḷitvā paṁsumakkhitasarīrake āgate disvā paṁsukaṁ puñchitvā matthakaṁ upasiṅghāyantā paricumbantā ca sinehaṁ uppādenti, vassasatampi mātāpitaro sīsena pariharantā puttā tesaṁ paṭikāraṁ kātuṁ asamatthā.",
  "atk-s0505a1:271_4": "Yasmā ca te āpādakā posakā imassa lokassa dassetāro brahmasammatā pubbācariyasammatā, tasmā tesaṁ upaṭṭhānaṁ idha pasaṁsaṁ pecca saggasukhañca āvahati, tena “maṅgala”nti vuccati.",
  "atk-s0505a1:271_5": "Vuttañhetaṁ bhagavatā –",
  "atk-s0505a1:272_0": "“Brahmāti mātāpitaro, pubbācariyāti vuccare;",
  "atk-s0505a1:273_0": "Āhuneyyā ca puttānaṁ, pajāya anukampakā.",
  "atk-s0505a1:274_0": "“Tasmā hi ne namasseyya, sakkareyya ca paṇḍito;",
  "atk-s0505a1:275_0": "Annena atha pānena, vatthena sayanena ca.",
  "atk-s0505a1:276_0": "“Ucchādanena nhāpanena, pādānaṁ dhovanena ca;",
  "atk-s0505a1:277_0": "Tāya naṁ pāricariyāya, mātāpitūsu paṇḍitā;",
  "atk-s0505a1:278_0": "Idheva naṁ pasaṁsanti, pecca sagge pamodatī”ti. ;",
  "atk-s0505a1:279_0": "Aparo nayo –",
  "atk-s0505a1:279_1": "upaṭṭhānaṁ nāma bharaṇakiccakaraṇakulavaṁsaṭṭhapanādipañcavidhaṁ, taṁ pāpanivāraṇādipañcavidhadiṭṭhadhammikahitahetuto “maṅgala”nti veditabbaṁ.",
  "atk-s0505a1:279_2": "Vuttañhetaṁ bhagavatā –",
  "atk-s0505a1:280_0": "“Pañcahi kho, gahapatiputta, ṭhānehi puttena puratthimā disā mātāpitaro paccupaṭṭhātabbā ‘bhato ne bharissāmi, kiccaṁ nesaṁ karissāmi, kulavaṁsaṁ ṭhapessāmi, dāyajjaṁ paṭipajjissāmi, atha vā pana petānaṁ kālakatānaṁ dakkhiṇaṁ anuppadassāmī’ti.",
  "atk-s0505a1:280_1": "Imehi kho, gahapatiputta, pañcahi ṭhānehi puttena puratthimā disā mātāpitaro paccupaṭṭhitā pañcahi ṭhānehi puttaṁ anukampanti, pāpā nivārenti, kalyāṇe nivesenti, sippaṁ sikkhāpenti, patirūpena dārena saṁyojenti, samaye dāyajjaṁ niyyādentī”ti.",
  "atk-s0505a1:281_0": "Apica yo mātāpitaro tīsu vatthūsu pasāduppādanena sīlasamādāpanena pabbajjāya vā upaṭṭhahati, ayaṁ mātāpituupaṭṭhākānaṁ aggo, tassa taṁ mātāpituupaṭṭhānaṁ mātāpitūhi katassa upakārassa paccupakārabhūtaṁ anekesaṁ diṭṭhadhammikānaṁ samparāyikānañca atthānaṁ padaṭṭhānato “maṅgala”nti vuccati.",
  "atk-s0505a1:282_0": "Puttadārassāti ettha attanā janitā puttāpi dhītaropi “puttā” tveva saṅkhyaṁ gacchanti.",
  "atk-s0505a1:282_1": "Dārāti vīsatiyā bhariyānaṁ yā kāci bhariyā.",
  "atk-s0505a1:282_2": "Puttā ca dārā ca puttadāraṁ, tassa puttadārassa.",
  "atk-s0505a1:282_3": "Saṅgahoti sammānanādīhi upakārakaraṇaṁ.",
  "atk-s0505a1:282_4": "Taṁ susaṁvihitakammantatādidiṭṭhadhammikahitahetuto “maṅgala”nti veditabbaṁ.",
  "atk-s0505a1:282_5": "Vuttañhetaṁ bhagavatā –",
  "atk-s0505a1:282_6": "“pacchimā disā puttadārā veditabbā”ti ettha uddiṭṭhaṁ puttadāraṁ bhariyāsaddena saṅgaṇhitvā –",
  "atk-s0505a1:283_0": "“Pañcahi kho, gahapatiputta, ṭhānehi sāmikena pacchimā disā bhariyā paccupaṭṭhātabbā, sammānanāya anavamānanāya anaticariyāya issariyavossaggena alaṅkārānuppadānena.",
  "atk-s0505a1:283_1": "Imehi kho, gahapatiputta, pañcahi ṭhānehi sāmikena pacchimā disā bhariyā paccupaṭṭhitā pañcahi ṭhānehi sāmikaṁ anukampati, susaṁvihitakammantā ca hoti, saṅgahitaparijanā ca, anaticārinī ca, sambhatañca anurakkhati, dakkhā ca hoti analasā sabbakiccesū”ti.",
  "atk-s0505a1:284_0": "Ayaṁ vā aparo nayo –",
  "atk-s0505a1:284_1": "saṅgahoti dhammikāhi dānapiyavācaatthacariyāhi saṅgaṇhanaṁ.",
  "atk-s0505a1:284_2": "Seyyathidaṁ –",
  "atk-s0505a1:284_3": "uposathadivasesu paribbayadānaṁ, nakkhattadivasesu nakkhattadassāpanaṁ, maṅgaladivasesu maṅgalakaraṇaṁ, diṭṭhadhammikasamparāyikesu atthesu ovādānusāsananti.",
  "atk-s0505a1:284_4": "Taṁ vuttanayeneva diṭṭhadhammikahitahetuto samparāyikahitahetuto devatāhipi namassanīyabhāvahetuto ca “maṅgala”nti veditabbaṁ.",
  "atk-s0505a1:284_5": "Yathāha sakko devānamindo –",
  "atk-s0505a1:285_0": "“Ye gahaṭṭhā puññakarā, sīlavanto upāsakā;",
  "atk-s0505a1:286_0": "Dhammena dāraṁ posenti, te namassāmi mātalī”ti. ;",
  "atk-s0505a1:287_0": "Anākulākammantā nāma kālaññutāya patirūpakāritāya analasatāya uṭṭhānavīriyasampadāya abyasanīyatāya ca kālātikkamanaappatirūpakaraṇākaraṇasithilakaraṇādiākulabhāvavirahitā kasigorakkhavaṇijjādayo kammantā.",
  "atk-s0505a1:287_1": "Ete attano vā puttadārassa vā dāsakammakarānaṁ vā byattatāya evaṁ payojitā diṭṭheva dhamme dhanadhaññavuḍḍhipaṭilābhahetuto “maṅgala”nti vuttā.",
  "atk-s0505a1:287_2": "Vuttañcetaṁ bhagavatā –",
  "atk-s0505a1:288_0": "“Patirūpakārī dhuravā, uṭṭhātā vindate dhana”nti. ca;",
  "atk-s0505a1:289_0": "“Na divā soppasīlena, rattimuṭṭhānadessinā;",
  "atk-s0505a1:290_0": "Niccaṁ mattena soṇḍena, sakkā āvasituṁ gharaṁ.",
  "atk-s0505a1:291_0": "“Atisītaṁ atiuṇhaṁ, atisāyamidaṁ ahu;",
  "atk-s0505a1:292_0": "Iti vissaṭṭhakammante, atthā accenti māṇave.",
  "atk-s0505a1:293_0": "“Yodha sītañca uṇhañca, tiṇā bhiyyo na maññati;",
  "atk-s0505a1:294_0": "Karaṁ purisakiccāni, so sukhā na vihāyatī”ti. ca ;",
  "atk-s0505a1:295_0": "“Bhoge saṁharamānassa, bhamarasseva irīyato;",
  "atk-s0505a1:296_0": "Bhogā sannicayaṁ yanti, vammikovūpacīyatī”ti. –",
  "atk-s0505a1:297_0": "Ca evamādi.",
  "atk-s0505a1:298_0": "Evaṁ imissāpi gāthāya mātupaṭṭhānaṁ, pitupaṭṭhānaṁ, puttadārassa saṅgaho, anākulā ca kammantāti cattāri maṅgalāni vuttāni, puttadārassa saṅgahaṁ vā dvidhā katvā pañca, mātāpituupaṭṭhānaṁ vā ekameva katvā tīṇi.",
  "atk-s0505a1:298_1": "Maṅgalattañca nesaṁ tattha tattha vibhāvitamevāti.",
  "atk-s0505a1:299_0": "Niṭṭhitā mātāpituupaṭṭhānanti imissā gāthāya atthavaṇṇanā.",
  "atk-s0505a1:300_0": "266.",
  "atk-s0505a1:300_1": "Idāni dānañcāti ettha dīyate imināti dānaṁ, attano santakaṁ parassa paṭipādīyatīti vuttaṁ hoti.",
  "atk-s0505a1:300_2": "Dhammassa cariyā, dhammā vā anapetā cariyā dhammacariyā.",
  "atk-s0505a1:300_3": "Ñāyante “amhākaṁ ime”ti ñātakā.",
  "atk-s0505a1:300_4": "Na avajjāni anavajjāni, aninditāni agarahitānīti vuttaṁ hoti.",
  "atk-s0505a1:300_5": "Sesaṁ vuttanayamevāti ayaṁ padavaṇṇanā.",
  "atk-s0505a1:301_0": "Atthavaṇṇanā pana evaṁ veditabbā –",
  "atk-s0505a1:301_1": "dānaṁ nāma paraṁ uddissa subuddhipubbikā annādidasadānavatthupariccāgacetanā taṁsampayutto vā alobho.",
  "atk-s0505a1:301_2": "Alobhena hi taṁ vatthuṁ parassa paṭipādeti.",
  "atk-s0505a1:301_3": "Tena vuttaṁ “dīyate imināti dāna”nti.",
  "atk-s0505a1:301_4": "Taṁ bahujanapiyamanāpatādīnaṁ diṭṭhadhammikasamparāyikānaṁ phalavisesānaṁ adhigamahetuto “maṅgala”nti vuttaṁ.",
  "atk-s0505a1:301_5": "“Dāyako sīha dānapati bahuno janassa piyo hoti manāpo”ti evamādīni cettha suttāni anussaritabbāni.",
  "atk-s0505a1:302_0": "Aparo nayo –",
  "atk-s0505a1:302_1": "dānaṁ nāma duvidhaṁ āmisadānañca, dhammadānañca.",
  "atk-s0505a1:302_2": "Tattha āmisadānaṁ vuttappakārameva.",
  "atk-s0505a1:302_3": "Idhalokaparalokadukkhakkhayasukhāvahassa pana sammāsambuddhappaveditassa dhammassa paresaṁ hitakāmatāya desanā dhammadānaṁ.",
  "atk-s0505a1:302_4": "Imesañca dvinnaṁ dānānaṁ etadeva aggaṁ. Yathāha –",
  "atk-s0505a1:303_0": "“Sabbadānaṁ dhammadānaṁ jināti,",
  "atk-s0505a1:304_0": "Sabbarasaṁ dhammaraso jināti;",
  "atk-s0505a1:305_0": "Sabbaratiṁ dhammaratī jināti,",
  "atk-s0505a1:306_0": "Taṇhakkhayo sabbadukkhaṁ jinātī”ti. ;",
  "atk-s0505a1:307_0": "Tattha āmisadānassa maṅgalattaṁ vuttameva.",
  "atk-s0505a1:307_1": "Dhammadānaṁ pana yasmā atthapaṭisaṁveditādīnaṁ guṇānaṁ padaṭṭhānaṁ, tasmā “maṅgala”nti vuccati.",
  "atk-s0505a1:307_2": "Vuttañhetaṁ bhagavatā –",
  "atk-s0505a1:308_0": "“Yathā yathā, bhikkhave, bhikkhu yathāsutaṁ yathāpariyattaṁ dhammaṁ vitthārena paresaṁ deseti, tathā tathā so tasmiṁ dhamme atthapaṭisaṁvedī ca hoti dhammapaṭisaṁvedī cā”ti evamādi.",
  "atk-s0505a1:309_0": "Dhammacariyā nāma dasakusalakammapathacariyā. Yathāha –",
  "atk-s0505a1:309_1": "“tividhaṁ kho, gahapatayo, kāyena dhammacariyāsamacariyā hotī”ti evamādi.",
  "atk-s0505a1:309_2": "Sā panesā dhammacariyā saggalokūpapattihetuto “maṅgala”nti veditabbā.",
  "atk-s0505a1:309_3": "Vuttañhetaṁ bhagavatā –",
  "atk-s0505a1:309_4": "“dhammacariyāsamacariyāhetu kho, gahapatayo, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti.",
  "atk-s0505a1:310_0": "Ñātakā nāma mātito vā pitito vā yāva sattamā pitāmahayugā sambandhā.",
  "atk-s0505a1:310_1": "Tesaṁ bhogapārijuññena vā byādhipārijuññena vā abhihatānaṁ attano samīpaṁ āgatānaṁ yathābalaṁ ghāsacchādanadhanadhaññādīhi saṅgaho pasaṁsādīnaṁ diṭṭhadhammikānaṁ sugatigamanādīnañca samparāyikānaṁ visesādhigamānaṁ hetuto “maṅgala”nti vuccati.",
  "atk-s0505a1:311_0": "Anavajjāni kammāni nāma uposathaṅgasamādānaveyyāvaccakaraṇaārāmavanaropanasetukaraṇādīni kāyavacīmanosucaritakammāni.",
  "atk-s0505a1:311_1": "Tāni hi nānappakārahitasukhādhigamahetuto “maṅgala”nti vuccati.",
  "atk-s0505a1:311_2": "“Ṭhānaṁ kho panetaṁ, visākhe, vijjati yaṁ idhekacco itthī vā puriso vā aṭṭhaṅgasamannāgataṁ uposathaṁ upavasitvā kāyassa bhedā paraṁ maraṇā cātumahārājikānaṁ devānaṁ sahabyataṁ upapajjeyyā”ti evamādīni cettha suttāni anussaritabbāni.",
  "atk-s0505a1:312_0": "Evaṁ imissā gāthāya dānaṁ, dhammacariyā, ñātakānaṁ saṅgaho, anavajjāni kammānīti cattāri maṅgalāni vuttāni, maṅgalattañca nesaṁ tattha tattha vibhāvitamevāti.",
  "atk-s0505a1:313_0": "Niṭṭhitā dānañcāti imissā gāthāya atthavaṇṇanā.",
  "atk-s0505a1:314_0": "267.",
  "atk-s0505a1:314_1": "Idāni āratī viratīti ettha āratīti āramaṇaṁ.",
  "atk-s0505a1:314_2": "Viratīti viramaṇaṁ, viramanti vā etāya sattāti virati.",
  "atk-s0505a1:314_3": "Pāpāti akusalā.",
  "atk-s0505a1:314_4": "Madanīyaṭṭhena majjaṁ, majjassa pānaṁ majjapānaṁ, tato majjapānā.",
  "atk-s0505a1:314_5": "Saṁyamanaṁ saṁyamo.",
  "atk-s0505a1:314_6": "Appamajjanaṁ appamādo.",
  "atk-s0505a1:314_7": "Dhammesūti kusalesu.",
  "atk-s0505a1:314_8": "Sesaṁ vuttanayamevāti ayaṁ padavaṇṇanā.",
  "atk-s0505a1:315_0": "Atthavaṇṇanā pana evaṁ veditabbā –",
  "atk-s0505a1:315_1": "ārati nāma pāpe ādīnavadassāvino manasā eva anabhirati.",
  "atk-s0505a1:315_2": "Virati nāma kammadvāravasena kāyavācāhi viramaṇaṁ.",
  "atk-s0505a1:315_3": "Sā cesā virati nāma sampattavirati samādānavirati samucchedaviratīti tividhā hoti.",
  "atk-s0505a1:315_4": "Tattha yā kulaputtassa attano jātiṁ vā kulaṁ vā gottaṁ vā paṭicca “na me etaṁ patirūpaṁ, yvāhaṁ imaṁ pāṇaṁ haneyyaṁ, adinnaṁ ādiyeyya”ntiādinā nayena sampattavatthuto virati, ayaṁ sampattavirati nāma.",
  "atk-s0505a1:315_5": "Sikkhāpadasamādānavasena pana pavattā samādānavirati nāma, yassā pavattito pabhuti kulaputto pāṇātipātādīni na samācarati.",
  "atk-s0505a1:315_6": "Ariyamaggasampayuttā samucchedavirati nāma, yassā pavattito pabhuti ariyasāvakassa pañca bhayāni verāni vūpasantāni honti.",
  "atk-s0505a1:315_7": "Pāpaṁ nāma yaṁ taṁ “pāṇātipāto kho, gahapatiputta, kammakileso adinnādānaṁ…pe…",
  "atk-s0505a1:315_8": "kāmesumicchācāro…pe…",
  "atk-s0505a1:315_9": "musāvādo”ti evaṁ vitthāretvā –",
  "atk-s0505a1:316_0": "“Pāṇātipāto adinnādānaṁ, musāvādo ca vuccati;",
  "atk-s0505a1:317_0": "Paradāragamanañceva, nappasaṁsanti paṇḍitā”ti. –",
  "atk-s0505a1:318_0": "Evaṁ gāthāya saṅgahitaṁ kammakilesasaṅkhātaṁ catubbidhaṁ akusalaṁ, tato pāpā.",
  "atk-s0505a1:318_1": "Sabbāpesā ārati ca virati ca diṭṭhadhammikasamparāyikabhayaverappahānādinānappakāravisesādhigamahetuto “maṅgala”nti vuccati.",
  "atk-s0505a1:318_2": "“Pāṇātipātā paṭivirato kho, gahapatiputta, ariyasāvako”tiādīni cettha suttāni anussaritabbāni.",
  "atk-s0505a1:319_0": "Majjapānāca saṁyamo nāma pubbe vuttasurāmerayamajjapamādaṭṭhānā veramaṇiyāvetaṁ adhivacanaṁ.",
  "atk-s0505a1:319_1": "Yasmā pana majjapāyī atthaṁ na jānāti, dhammaṁ na jānāti, mātupi antarāyaṁ karoti, pitu buddhapaccekabuddhatathāgatasāvakānampi antarāyaṁ karoti, diṭṭheva dhamme garahaṁ, samparāye duggatiṁ, aparāpariyāye ummādañca pāpuṇāti.",
  "atk-s0505a1:319_2": "Majjapānā pana saṁyato tesaṁ dosānaṁ vūpasamaṁ tabbiparītaguṇasampadañca pāpuṇāti.",
  "atk-s0505a1:319_3": "Tasmā ayaṁ majjapānā saṁyamo “maṅgala”nti veditabbo.",
  "atk-s0505a1:320_0": "Kusalesu dhammesu appamādo nāma “kusalānaṁ vā dhammānaṁ bhāvanāya asakkaccakiriyatā asātaccakiriyatā anaṭṭhitakiriyatā olīnavuttitā nikkhittachandatā nikkhittadhuratā anāsevanā abhāvanā abahulīkammaṁ anadhiṭṭhānaṁ ananuyogo pamādo.",
  "atk-s0505a1:320_1": "Yo evarūpo pamādo pamajjanā pamajjitattaṁ, ayaṁ vuccati pamādo”ti ettha vuttassa pamādassa paṭipakkhanayena atthato kusalesu dhammesu satiyā avippavāso veditabbo.",
  "atk-s0505a1:320_2": "So nānappakārakusalādhigamahetuto amatādhigamahetuto ca “maṅgala”nti vuccati.",
  "atk-s0505a1:320_3": "Tattha “appamattassa ātāpino”ti ca “appamādo amatapada”nti ca evamādi satthusāsanaṁ anussaritabbaṁ.",
  "atk-s0505a1:321_0": "Evaṁ imissā gāthāya pāpā virati, majjapānā saṁyamo, kusalesu dhammesu appamādoti tīṇi maṅgalāni vuttāni, maṅgalattañca nesaṁ tattha tattha vibhāvitamevāti.",
  "atk-s0505a1:322_0": "Niṭṭhitā āratī viratīti imissā gāthāya atthavaṇṇanā.",
  "atk-s0505a1:323_0": "268.",
  "atk-s0505a1:323_1": "Idāni gāravo cāti ettha gāravoti garubhāvo.",
  "atk-s0505a1:323_2": "Nivātoti nīcavuttitā.",
  "atk-s0505a1:323_3": "Santuṭṭhīti santoso.",
  "atk-s0505a1:323_4": "Katassa jānanatā kataññutā.",
  "atk-s0505a1:323_5": "Kālenāti khaṇena samayena.",
  "atk-s0505a1:323_6": "Dhammassa savanaṁ dhammassavanaṁ.",
  "atk-s0505a1:323_7": "Sesaṁ vuttanayamevāti ayaṁ padavaṇṇanā.",
  "atk-s0505a1:324_0": "Atthavaṇṇanā pana evaṁ veditabbā –",
  "atk-s0505a1:324_1": "gāravo nāma garukārapayogārahesu buddhapaccekabuddhatathāgatasāvakaācariyupajjhāyamātāpitujeṭṭhabhātikabhaginiādīsu yathānurūpaṁ garukāro garukaraṇaṁ sagāravatā.",
  "atk-s0505a1:324_2": "Svāyaṁ gāravo yasmā sugatigamanādīnaṁ hetu. Yathāha –",
  "atk-s0505a1:325_0": "“Garukātabbaṁ garuṁ karoti, mānetabbaṁ māneti, pūjetabbaṁ pūjeti.",
  "atk-s0505a1:325_1": "So tena kammena evaṁ samattena evaṁ samādinnena kāyassa bhedā paraṁ maraṇā sugatiṁ saggaṁ lokaṁ upapajjati.",
  "atk-s0505a1:325_2": "No ce kāyassa bhedā…pe…",
  "atk-s0505a1:325_3": "upapajjati, sace manussattaṁ āgacchati, yattha yattha paccājāyati, uccākulīno hotī”ti.",
  "atk-s0505a1:326_0": "Yathā cāha –",
  "atk-s0505a1:326_1": "“sattime, bhikkhave, aparihāniyā dhammā.",
  "atk-s0505a1:326_2": "Katame satta?",
  "atk-s0505a1:326_3": "Satthugāravatā”tiādi.",
  "atk-s0505a1:326_4": "Tasmā “maṅgala”nti vuccati.",
  "atk-s0505a1:327_0": "Nivāto nāma nīcamanatā nivātavuttitā, yāya samannāgato puggalo nihatamāno nihatadappo pādapuñchanacoḷakasamo chinnavisāṇusabhasamo uddhaṭadāṭhasappasamo ca hutvā saṇho sakhilo sukhasambhāso hoti, ayaṁ nivāto.",
  "atk-s0505a1:327_1": "Svāyaṁ yasādiguṇapaṭilābhahetuto “maṅgala”nti vuccati. Āha ca –",
  "atk-s0505a1:327_2": "“nivātavutti atthaddho, tādiso labhate yasa”nti evamādi.",
  "atk-s0505a1:328_0": "Santuṭṭhi nāma itarītarapaccayasantoso, so dvādasavidho hoti.",
  "atk-s0505a1:328_1": "Seyyathidaṁ –",
  "atk-s0505a1:328_2": "cīvare yathālābhasantoso, yathābalasantoso, yathāsāruppasantosoti tividho.",
  "atk-s0505a1:328_3": "Evaṁ piṇḍapātādīsu.",
  "atk-s0505a1:329_0": "Tassāyaṁ pabhedavaṇṇanā –",
  "atk-s0505a1:329_1": "idha bhikkhu cīvaraṁ labhati sundaraṁ vā asundaraṁ vā, so teneva yāpeti, aññaṁ na pattheti, labhantopi na gaṇhāti, ayamassa cīvare yathālābhasantoso.",
  "atk-s0505a1:329_2": "Atha pana ābādhiko hoti, garuṁ cīvaraṁ pārupanto oṇamati vā kilamati vā.",
  "atk-s0505a1:329_3": "So sabhāgena bhikkhunā saddhiṁ taṁ parivattetvā lahukena yāpentopi santuṭṭhova hoti, ayamassa cīvare yathābalasantoso.",
  "atk-s0505a1:329_4": "Aparo bhikkhu paṇītapaccayalābhī hoti, so paṭṭacīvarādīnaṁ aññataraṁ mahagghaṁ cīvaraṁ labhitvā “idaṁ therānaṁ cirapabbajitānaṁ bahussutānañca anurūpa”nti tesaṁ datvā attanā saṅkārakūṭā vā aññato vā kutoci nantakāni uccinitvā saṅghāṭiṁ katvā dhārentopi santuṭṭhova hoti, ayamassa cīvare yathāsāruppasantoso.",
  "atk-s0505a1:330_0": "Idha pana bhikkhu piṇḍapātaṁ labhati lūkhaṁ vā paṇītaṁ vā, so teneva yāpeti, aññaṁ na pattheti, labhantopi na gaṇhāti, ayamassa piṇḍapāte yathālābhasantoso.",
  "atk-s0505a1:330_1": "Atha pana ābādhiko hoti, lūkhaṁ piṇḍapātaṁ bhuñjitvā bāḷhaṁ rogātaṅkaṁ pāpuṇāti, so sabhāgassa bhikkhuno taṁ datvā tassa hatthato sappimadhukhīrādīni bhuñjitvā samaṇadhammaṁ karontopi santuṭṭhova hoti, ayamassa piṇḍapāte yathābalasantoso.",
  "atk-s0505a1:330_2": "Aparo bhikkhu paṇītaṁ piṇḍapātaṁ labhati, so “ayaṁ piṇḍapāto therānaṁ cirapabbajitānaṁ aññesañca paṇītapiṇḍapātaṁ vinā ayāpentānaṁ sabrahmacārīnaṁ anurūpo”ti tesaṁ datvā attanā piṇḍāya caritvā missakāhāraṁ bhuñjantopi santuṭṭhova hoti, ayamassa piṇḍapāte yathāsāruppasantoso.",
  "atk-s0505a1:331_0": "Idha pana bhikkhuno senāsanaṁ pāpuṇāti, so teneva santussati, puna aññaṁ sundaratarampi pāpuṇantaṁ na gaṇhāti, ayamassa senāsane yathālābhasantoso.",
  "atk-s0505a1:331_1": "Atha pana ābādhiko hoti, nivātasenāsane vasanto ativiya pittarogādīhi āturīyati, so sabhāgassa bhikkhuno taṁ datvā tassa pāpuṇanake savātasītalasenāsane vasitvā samaṇadhammaṁ karontopi santuṭṭhova hoti, ayamassa senāsane yathābalasantoso.",
  "atk-s0505a1:331_2": "Aparo bhikkhu sundaraṁ senāsanaṁ pattampi na sampaṭicchati “sundarasenāsanaṁ pamādaṭṭhānaṁ, tatra nisinnassa thinamiddhaṁ okkamati, niddābhibhūtassa ca puna paṭibujjhato kāmavitakkā samudācarantī”ti, so taṁ paṭikkhipitvā abbhokāsarukkhamūlapaṇṇakuṭīsu yattha katthaci nivasantopi santuṭṭhova hoti, ayamassa senāsane yathāsāruppasantoso.",
  "atk-s0505a1:332_0": "Idha pana bhikkhu bhesajjaṁ labhati harītakaṁ vā āmalakaṁ vā, so teneva yāpeti, aññehi laddhaṁ sappimadhuphāṇitādimpi na pattheti, labhantopi na gaṇhāti, ayamassa gilānapaccaye yathālābhasantoso.",
  "atk-s0505a1:332_1": "Atha pana ābādhiko telena atthiko phāṇitaṁ labhati, so taṁ sabhāgassa bhikkhuno datvā tassa hatthato telena bhesajjaṁ katvā samaṇadhammaṁ karontopi santuṭṭhova hoti, ayamassa gilānapaccaye yathābalasantoso.",
  "atk-s0505a1:332_2": "Aparo bhikkhu ekasmiṁ bhājane pūtimuttaharītakaṁ ṭhapetvā ekasmiṁ catumadhuraṁ “gaṇhatha, bhante, yadicchasī”ti vuccamāno sacassa tesaṁ dvinnaṁ aññatarenapi byādhi vūpasammati, atha “pūtimuttaharītakaṁ nāma buddhādīhi vaṇṇitaṁ, ayañca pūtimuttabhesajjaṁ nissāya pabbajjā, tattha te yāvajīvaṁ ussāho karaṇīyo”ti vuttanti cintento catumadhurabhesajjaṁ paṭikkhipitvā muttaharītakena bhesajjaṁ karontopi paramasantuṭṭhova hoti, ayamassa gilānapaccaye yathāsāruppasantoso.",
  "atk-s0505a1:333_0": "Evaṁ pabhedo sabbopeso santoso santuṭṭhīti vuccati.",
  "atk-s0505a1:333_1": "Sā atricchatāpāpicchatāmahicchatādīnaṁ pāpadhammānaṁ pahānādhigamahetuto sugatihetuto ariyamaggasambhārabhāvato cātuddisādibhāvahetuto ca “maṅgala”nti veditabbā. Āha ca –",
  "atk-s0505a1:334_0": "“Cātuddiso appaṭigho ca hoti,",
  "atk-s0505a1:335_0": "Santussamāno itarītarenā”ti. evamādi;",
  "atk-s0505a1:336_0": "Kataññutā nāma appassa vā bahussa vā yena kenaci katassa upakārassa punappunaṁ anussaraṇabhāvena jānanatā.",
  "atk-s0505a1:336_1": "Apica nerayikādidukkhaparittāṇato puññāni eva pāṇīnaṁ bahūpakārāni, tato tesampi upakārānussaraṇatā “kataññutā”ti veditabbā.",
  "atk-s0505a1:336_2": "Sā sappurisehi pasaṁsanīyatādinānappakāravisesādhigamahetuto “maṅgala”nti vuttā. Āha ca –",
  "atk-s0505a1:336_3": "“dveme, bhikkhave, puggalā dullabhā lokasmiṁ.",
  "atk-s0505a1:336_4": "Katame dve?",
  "atk-s0505a1:336_5": "Yo ca pubbakārī, yo ca kataññū katavedī”ti.",
  "atk-s0505a1:337_0": "Kālena dhammassavanaṁ nāma yasmiṁ kāle uddhaccasahagataṁ cittaṁ hoti, kāmavitakkādīnaṁ vā aññatarena abhibhūtaṁ, tasmiṁ kāle tesaṁ vinodanatthaṁ dhammassavanaṁ.",
  "atk-s0505a1:337_1": "Apare āhu –",
  "atk-s0505a1:337_2": "pañcame pañcame divase dhammassavanaṁ kālena dhammassavanaṁ nāma.",
  "atk-s0505a1:337_3": "Yathāha āyasmā anuruddho “pañcāhikaṁ kho pana mayaṁ, bhante, sabbarattiṁ dhammiyā kathāya sannisīdāmā”ti.",
  "atk-s0505a1:338_0": "Apica yasmiṁ kāle kalyāṇamitte upasaṅkamitvā sakkā hoti attano kaṅkhāpaṭivinodakaṁ dhammaṁ sotuṁ, tasmiṁ kālepi dhammassavanaṁ “kālena dhammassavana”nti veditabbaṁ. Yathāha –",
  "atk-s0505a1:338_1": "“te kālena kālaṁ upasaṅkamitvā paripucchati paripañhatī”tiādi.",
  "atk-s0505a1:338_2": "Tadetaṁ kālena dhammassavanaṁ nīvaraṇappahānacaturānisaṁsaāsavakkhayādinānappakāravisesādhigamahetuto “maṅgala”nti veditabbaṁ.",
  "atk-s0505a1:338_3": "Vuttañhetaṁ –",
  "atk-s0505a1:339_0": "“Yasmiṁ, bhikkhave, samaye ariyasāvako aṭṭhiṁ katvā manasi katvā sabbaṁ cetaso samannāharitvā ohitasoto dhammaṁ suṇāti, pañcassa nīvaraṇāni tasmiṁ samaye na hontī”ti ca.",
  "atk-s0505a1:340_0": "“Sotānugatānaṁ, bhikkhave, dhammānaṁ…pe… suppaṭividdhānaṁ cattāro ānisaṁsā pāṭikaṅkhā”ti ca.",
  "atk-s0505a1:341_0": "“Cattārome, bhikkhave, dhammā kālena kālaṁ sammā bhāviyamānā sammā anuparivattiyamānā anupubbena āsavānaṁ khayaṁ pāpenti.",
  "atk-s0505a1:341_1": "Katame cattāro?",
  "atk-s0505a1:341_2": "Kālena dhammassavana”nti ca evamādīni.",
  "atk-s0505a1:342_0": "Evaṁ imissā gāthāya gāravo, nivāto, santuṭṭhi, kataññutā, kālena dhammassavananti pañca maṅgalāni vuttāni, maṅgalattañca nesaṁ tattha tattha vibhāvitamevāti.",
  "atk-s0505a1:343_0": "Niṭṭhitā gāravo ca nivāto cāti imissā gāthāya atthavaṇṇanā.",
  "atk-s0505a1:344_0": "269.",
  "atk-s0505a1:344_1": "Idāni khantī cāti ettha khamanaṁ khanti.",
  "atk-s0505a1:344_2": "Padakkhiṇaggāhitāya sukhaṁ vaco asminti suvaco, suvacassa kammaṁ sovacassaṁ, sovacassassa bhāvo sovacassatā.",
  "atk-s0505a1:344_3": "Kilesānaṁ samitattā samaṇā.",
  "atk-s0505a1:344_4": "Dassananti pekkhanaṁ.",
  "atk-s0505a1:344_5": "Dhammassa sākacchā dhammasākacchā.",
  "atk-s0505a1:344_6": "Sesaṁ vuttanayamevāti ayaṁ padavaṇṇanā.",
  "atk-s0505a1:345_0": "Atthavaṇṇanā pana evaṁ veditabbā khanti nāma adhivāsanakkhanti, yāya samannāgato bhikkhu dasahi akkosavatthūhi akkosante, vadhabandhādīhi vā vihiṁsante puggale asuṇanto viya ca apassanto viya ca nibbikāro hoti khantivādī viya. Yathāha –",
  "atk-s0505a1:346_0": "“Ahū atītamaddhānaṁ, samaṇo khantidīpano;",
  "atk-s0505a1:347_0": "Taṁ khantiyāyeva ṭhitaṁ, kāsirājā achedayī”ti. ;",
  "atk-s0505a1:348_0": "Bhaddakato vā manasi karoti tato uttari aparādhābhāvena āyasmā puṇṇatthero viya. Yathāha –",
  "atk-s0505a1:349_0": "“Sace maṁ, bhante, sunāparantakā manussā akkosissanti paribhāsissanti, tattha me evaṁ bhavissati ‘bhaddakā vatime sunāparantakā manussā, subhaddakā vatime sunāparantakā manussā, yaṁ me nayime pāṇinā pahāraṁ dentī”’tiādi.",
  "atk-s0505a1:350_0": "Yāya ca samannāgato isīnampi pasaṁsanīyo hoti. Yathāha sarabhaṅgo isi –",
  "atk-s0505a1:351_0": "“Kodhaṁ vadhitvā na kadāci socati,",
  "atk-s0505a1:352_0": "Makkhappahānaṁ isayo vaṇṇayanti;",
  "atk-s0505a1:353_0": "Sabbesaṁ vuttaṁ pharusaṁ khametha,",
  "atk-s0505a1:354_0": "Etaṁ khantiṁ uttamamāhu santo”ti. ;",
  "atk-s0505a1:355_0": "Devatānampi pasaṁsanīyo hoti. Yathāha sakko devānamindo –",
  "atk-s0505a1:356_0": "“Yo have balavā santo, dubbalassa titikkhati;",
  "atk-s0505a1:357_0": "Tamāhu paramaṁ khantiṁ, niccaṁ khamati dubbalo”ti. ;",
  "atk-s0505a1:358_0": "Buddhānampi pasaṁsanīyo hoti. Yathāha bhagavā –",
  "atk-s0505a1:359_0": "“Akkosaṁ vadhabandhañca, aduṭṭho yo titikkhati;",
  "atk-s0505a1:360_0": "Khantībalaṁ balānīkaṁ, tamahaṁ brūmi brāhmaṇa”nti. ;",
  "atk-s0505a1:361_0": "Sā panesā khanti etesañca idha vaṇṇitānaṁ aññesañca guṇānaṁ adhigamahetuto “maṅgala”nti veditabbā.",
  "atk-s0505a1:362_0": "Sovacassatā nāma sahadhammikaṁ vuccamāne vikkhepaṁ vā tuṇhībhāvaṁ vā guṇadosacintanaṁ vā anāpajjitvā ativiya ādarañca gāravañca nīcamanatañca purakkhatvā “sādhū”ti vacanakaraṇatā.",
  "atk-s0505a1:362_1": "Sā sabrahmacārīnaṁ santikā ovādānusāsanīpaṭilābhahetuto dosappahānaguṇādhigamahetuto ca “maṅgala”nti vuccati.",
  "atk-s0505a1:363_0": "Samaṇānaṁdassanaṁ nāma upasamitakilesānaṁ bhāvitakāyavacīcittapaññānaṁ uttamadamathasamathasamannāgatānaṁ pabbajitānaṁ upasaṅkamanupaṭṭhānaanussaraṇasavanadassanaṁ, sabbampi omakadesanāya “dassana”nti vuttaṁ.",
  "atk-s0505a1:363_1": "Taṁ “maṅgala”nti veditabbaṁ. Kasmā?",
  "atk-s0505a1:363_2": "Bahūpakārattā. Āha ca –",
  "atk-s0505a1:363_3": "“dassanampahaṁ, bhikkhave, tesaṁ bhikkhūnaṁ bahūpakāraṁ vadāmī”tiādi.",
  "atk-s0505a1:363_4": "Yato hitakāmena kulaputtena sīlavante bhikkhū gharadvāraṁ sampatte disvā yadi deyyadhammo atthi, yathābalaṁ deyyadhammena patimānetabbā.",
  "atk-s0505a1:363_5": "Yadi natthi, pañcapatiṭṭhitaṁ katvā vanditabbā.",
  "atk-s0505a1:363_6": "Tasmiṁ asampajjamāne añjaliṁ paggahetvā namassitabbā, tasmimpi asampajjamāne pasannacittena piyacakkhūhi sampassitabbā.",
  "atk-s0505a1:363_7": "Evaṁ dassanamūlakenāpi hi puññena anekāni jātisahassāni cakkhumhi rogo vā dāho vā ussadā vā piḷakā vā na honti, vippasannapañcavaṇṇasassirikāni honti cakkhūni ratanavimāne ugghāṭitamaṇikavāṭasadisāni, satasahassakappamattaṁ devesu ca manussesu ca sabbasampattīnaṁ lābhī hoti.",
  "atk-s0505a1:363_8": "Anacchariyañcetaṁ, yaṁ manussabhūto sappaññajātiko sammā pavattitena samaṇadassanamayena puññena evarūpaṁ vipākasampattiṁ anubhaveyya, yattha tiracchānagatānampi kevalaṁ saddhāmattakajanitassa samaṇadassanassa evaṁ vipākasampattiṁ vaṇṇayanti –",
  "atk-s0505a1:364_0": "“Ulūko maṇḍalakkhiko,",
  "atk-s0505a1:365_0": "Vediyake ciradīghavāsiko;",
  "atk-s0505a1:366_0": "Sukhito vata kosiyo ayaṁ,",
  "atk-s0505a1:367_0": "Kāluṭṭhitaṁ passati buddhavaraṁ.",
  "atk-s0505a1:368_0": "“Mayi cittaṁ pasādetvā, bhikkhusaṅghe anuttare;",
  "atk-s0505a1:369_0": "Kappānaṁ satasahassāni, duggatiṁ so na gacchati.",
  "atk-s0505a1:370_0": "“Devalokā cavitvāna, kusalakammena codito;",
  "atk-s0505a1:371_0": "Bhavissati anantañāṇo, somanassoti vissuto”ti. ;",
  "atk-s0505a1:372_0": "Kālena dhammasākacchā nāma padose vā paccūse vā dve suttantikā bhikkhū aññamaññaṁ suttantaṁ sākacchanti, vinayadharā vinayaṁ, ābhidhammikā abhidhammaṁ, jātakabhāṇakā jātakaṁ, aṭṭhakathikā aṭṭhakathaṁ, līnuddhatavicikicchāparetacittavisodhanatthaṁ vā tamhi tamhi kāle sākacchanti, ayaṁ kālena dhammasākacchā.",
  "atk-s0505a1:372_1": "Sā āgamabyattiādīnaṁ guṇānaṁ hetuto “maṅgala”nti vuccatīti.",
  "atk-s0505a1:373_0": "Evaṁ imissā gāthāya khanti, sovacassatā, samaṇadassanaṁ, kālena dhammasākacchāti cattāri maṅgalāni vuttāni, maṅgalattañca nesaṁ tattha tattha vibhāvitamevāti.",
  "atk-s0505a1:374_0": "Niṭṭhitā khantī cāti imissā gāthāya atthavaṇṇanā.",
  "atk-s0505a1:375_0": "270.",
  "atk-s0505a1:375_1": "Idāni tapo cāti ettha pāpake akusale dhamme tapatīti tapo.",
  "atk-s0505a1:375_2": "Brahmaṁ cariyaṁ, brahmānaṁ vā cariyaṁ brahmacariyaṁ, seṭṭhacariyanti vuttaṁ hoti.",
  "atk-s0505a1:375_3": "Ariyasaccānaṁ dassanaṁ ariyasaccāna dassanaṁ.",
  "atk-s0505a1:375_4": "Ariyasaccāni dassanantipi eke, taṁ na sundaraṁ.",
  "atk-s0505a1:375_5": "Nikkhantaṁ vānatoti nibbānaṁ, sacchikaraṇaṁ sacchikiriyā, nibbānassa sacchikiriyā nibbānasacchikiriyā.",
  "atk-s0505a1:375_6": "Sesaṁ vuttanayamevāti ayaṁ padavaṇṇanā.",
  "atk-s0505a1:376_0": "Atthavaṇṇanā pana evaṁ veditabbā –",
  "atk-s0505a1:376_1": "tapo nāma abhijjhādomanassādīnaṁ tapanato indriyasaṁvaro, kosajjassa vā tapanato vīriyaṁ.",
  "atk-s0505a1:376_2": "Tena hi samannāgato puggalo ātāpīti vuccati.",
  "atk-s0505a1:376_3": "Svāyaṁ abhijjhādippahānajhānādipaṭilābhahetuto “maṅgala”nti veditabbo.",
  "atk-s0505a1:377_0": "Brahmacariyaṁ nāma methunaviratisamaṇadhammasāsanamaggānaṁ adhivacanaṁ.",
  "atk-s0505a1:377_1": "Tathā hi “abrahmacariyaṁ pahāya brahmacārī hotī”ti evamādīsu methunavirati brahmacariyanti vuccati.",
  "atk-s0505a1:377_2": "“Bhagavati no, āvuso, brahmacariyaṁ vussatī”ti evamādīsu samaṇadhammo.",
  "atk-s0505a1:377_3": "“Na tāvāhaṁ, pāpima, parinibbāyissāmi, yāva me idaṁ brahmacariyaṁ na iddhañceva bhavissati phītañca vitthārikaṁ bāhujañña”nti evamādīsu sāsanaṁ.",
  "atk-s0505a1:377_4": "“Ayameva kho, bhikkhu, ariyo aṭṭhaṅgiko maggo brahmacariyaṁ.",
  "atk-s0505a1:377_5": "Seyyathidaṁ, sammādiṭṭhī”ti evamādīsu maggo.",
  "atk-s0505a1:377_6": "Idha pana ariyasaccadassanena parato maggassa gahitattā avasesaṁ sabbampi vaṭṭati.",
  "atk-s0505a1:377_7": "Tañcetaṁ uparūpari nānappakāravisesādhigamahetuto “maṅgala”nti veditabbaṁ.",
  "atk-s0505a1:378_0": "Ariyasaccānadassanaṁ nāma kumārapañhe vuttatthānaṁ catunnaṁ ariyasaccānaṁ abhisamayavasena maggadassanaṁ.",
  "atk-s0505a1:378_1": "Taṁ saṁsāradukkhavītikkamahetuto “maṅgala”nti vuccati.",
  "atk-s0505a1:379_0": "Nibbānasacchikiriyā nāma idha arahattaphalaṁ “nibbāna”nti adhippetaṁ.",
  "atk-s0505a1:379_1": "Tampi hi pañcagativānanena vānasaññitāya taṇhāya nikkhantattā “nibbāna”nti vuccati.",
  "atk-s0505a1:379_2": "Tassa patti vā paccavekkhaṇā vā “sacchikiriyā”ti vuccati.",
  "atk-s0505a1:379_3": "Itarassa pana nibbānassa ariyasaccānaṁ dassaneneva sacchikiriyā siddhā, tenetaṁ idha na adhippetaṁ.",
  "atk-s0505a1:379_4": "Evamesā nibbānasacchikiriyā diṭṭhadhammasukhavihārādihetuto “maṅgala”nti veditabbā.",
  "atk-s0505a1:380_0": "Evaṁ imissāpi gāthāya tapo, brahmacariyaṁ, ariyasaccāna dassanaṁ, nibbānasacchikiriyāti cattāri maṅgalāni vuttāni, maṅgalattañca nesaṁ tattha tattha vibhāvitamevāti.",
  "atk-s0505a1:381_0": "Niṭṭhitā tapo cāti imissā gāthāya atthavaṇṇanā.",
  "atk-s0505a1:382_0": "271.",
  "atk-s0505a1:382_1": "Idāni phuṭṭhassa lokadhammehīti ettha phuṭṭhassāti phusitassa chupitassa sampattassa.",
  "atk-s0505a1:382_2": "Loke dhammā lokadhammā, yāva lokappavatti, tāva anivattakā dhammāti vuttaṁ hoti.",
  "atk-s0505a1:382_3": "Cittanti mano mānasaṁ.",
  "atk-s0505a1:382_4": "Yassāti navassa vā majjhimassa vā therassa vā.",
  "atk-s0505a1:382_5": "Na kampatīti na calati, na vedhati.",
  "atk-s0505a1:382_6": "Asokanti nissokaṁ abbūḷhasokasallaṁ.",
  "atk-s0505a1:382_7": "Virajanti vigatarajaṁ viddhaṁsitarajaṁ.",
  "atk-s0505a1:382_8": "Khemanti abhayaṁ nirupaddavaṁ.",
  "atk-s0505a1:382_9": "Sesaṁ vuttanayamevāti ayaṁ tāva padavaṇṇanā.",
  "atk-s0505a1:383_0": "Atthavaṇṇanā pana evaṁ veditabbā –",
  "atk-s0505a1:383_1": "phuṭṭhassa lokadhammehi yassa cittaṁ na kampati, yassa lābhālābhādīhi aṭṭhahi lokadhammehi phuṭṭhassa ajjhotthaṭassa cittaṁ na kampati, na calati, na vedhati, tassa taṁ cittaṁ kenaci akampanīyalokuttarabhāvāvahanato “maṅgala”nti veditabbaṁ.",
  "atk-s0505a1:384_0": "Kassa pana etehi phuṭṭhassa cittaṁ na kampati?",
  "atk-s0505a1:384_1": "Arahato khīṇāsavassa, na aññassa kassaci.",
  "atk-s0505a1:384_2": "Vuttañhetaṁ –",
  "atk-s0505a1:385_0": "“Selo yathā ekagghano, vātena na samīrati;",
  "atk-s0505a1:386_0": "Evaṁ rūpā rasā saddā, gandhā phassā ca kevalā.",
  "atk-s0505a1:387_0": "“Iṭṭhā dhammā aniṭṭhā ca, na pavedhenti tādino;",
  "atk-s0505a1:388_0": "Ṭhitaṁ cittaṁ vippamuttaṁ, vayañcassānupassatī”ti. ;",
  "atk-s0505a1:389_0": "Asokaṁ nāma khīṇāsavasseva cittaṁ.",
  "atk-s0505a1:389_1": "Tañhi yo “soko socanā socitattaṁ antosoko antoparisoko cetaso parinijjhāyitatta”ntiādinā nayena vuccati soko, tassa abhāvato asokaṁ.",
  "atk-s0505a1:389_2": "Keci nibbānaṁ vadanti, taṁ purimapadena nānusandhiyati.",
  "atk-s0505a1:389_3": "Yathā ca asokaṁ, evaṁ virajaṁ khemantipi khīṇāsavasseva cittaṁ.",
  "atk-s0505a1:389_4": "Tañhi rāgadosamoharajānaṁ vigatattā virajaṁ, catūhi ca yogehi khemattā khemaṁ.",
  "atk-s0505a1:389_5": "Yato etaṁ tena tenākārena tamhi tamhi pavattikkhaṇe gahetvā niddiṭṭhavasena tividhampi appavattakkhandhatādilokuttamabhāvāvahanato āhuneyyādibhāvāvahanato ca “maṅgala”nti veditabbaṁ.",
  "atk-s0505a1:390_0": "Evaṁ imissā gāthāya aṭṭhalokadhammehi akampitacittaṁ, asokacittaṁ, virajacittaṁ, khemacittanti cattāri maṅgalāni vuttāni, maṅgalattañca nesaṁ tattha tattha vibhāvitamevāti.",
  "atk-s0505a1:391_0": "Niṭṭhitā phuṭṭhassa lokadhammehīti imissā gāthāya atthavaṇṇanā.",
  "atk-s0505a1:392_0": "272.",
  "atk-s0505a1:392_1": "Evaṁ bhagavā “asevanā ca bālāna”ntiādīhi dasahi gāthāhi aṭṭhatiṁsa maṅgalāni kathetvā idāni etāneva attanā vuttamaṅgalāni thunanto “etādisāni katvānā”ti imaṁ avasānagāthamabhāsi.",
  "atk-s0505a1:393_0": "Tassāyaṁ atthavaṇṇanā –",
  "atk-s0505a1:393_1": "etādisānīti etāni īdisāni mayā vuttappakārāni bālānaṁ asevanādīni.",
  "atk-s0505a1:393_2": "Katvānāti katvā.",
  "atk-s0505a1:393_3": "Katvāna katvā karitvāti hi atthato anaññaṁ.",
  "atk-s0505a1:393_4": "Sabbatthamaparājitāti sabbattha khandhakilesābhisaṅkhāradevaputtamārappabhedesu catūsu paccatthikesu ekenapi aparājitā hutvā, sayameva te cattāro māre parājetvāti vuttaṁ hoti.",
  "atk-s0505a1:393_5": "Makāro cettha padasandhikaraṇamattoti viññātabbo.",
  "atk-s0505a1:394_0": "Sabbattha sotthiṁ gacchantīti etādisāni maṅgalāni katvā catūhi mārehi aparājitā hutvā sabbattha idhalokaparalokesu ṭhānacaṅkamanādīsu ca sotthiṁ gacchanti, bālasevanādīhi ye uppajjeyyuṁ āsavā vighātapariḷāhā, tesaṁ abhāvā sotthiṁ gacchanti, anupaddutā anupasaṭṭhā khemino appaṭibhayā gacchantīti vuttaṁ hoti.",
  "atk-s0505a1:394_1": "Anunāsiko cettha gāthābandhasukhatthaṁ vuttoti veditabbo.",
  "atk-s0505a1:395_0": "Taṁ tesaṁ maṅgalamuttamanti iminā gāthāpādena bhagavā desanaṁ niṭṭhāpesi. Kathaṁ?",
  "atk-s0505a1:395_1": "Evaṁ devaputta ye etādisāni karonti, te yasmā sabbattha sotthiṁ gacchanti, tasmā taṁ bālānaṁ asevanādi aṭṭhatiṁsavidhampi tesaṁ etādisakārakānaṁ maṅgalaṁ uttamaṁ seṭṭhaṁ pavaranti gaṇhāhīti.",
  "atk-s0505a1:396_0": "Evañca bhagavatā niṭṭhāpitāya desanāya pariyosāne koṭisatasahassadevatā arahattaṁ pāpuṇiṁsu, sotāpattisakadāgāmianāgāmiphalappattānaṁ gaṇanā asaṅkhyeyyā ahosi.",
  "atk-s0505a1:396_1": "Atha bhagavā dutiyadivase ānandattheraṁ āmantesi –",
  "atk-s0505a1:396_2": "“imaṁ, ānanda, rattiṁ aññatarā devatā maṁ upasaṅkamitvā maṅgalapañhaṁ pucchi.",
  "atk-s0505a1:396_3": "Athassāhaṁ aṭṭhatiṁsa maṅgalāni abhāsiṁ, uggaṇha, ānanda, imaṁ maṅgalapariyāyaṁ, uggahetvā bhikkhū vācehī”ti.",
  "atk-s0505a1:396_4": "Thero uggahetvā bhikkhū vācesi.",
  "atk-s0505a1:396_5": "Tayidaṁ ācariyaparamparābhataṁ yāvajjatanā pavattati, evamidaṁ brahmacariyaṁ iddhañceva phītañca vitthārikaṁ bāhujaññaṁ puthubhūtaṁ yāva devamanussehi suppakāsitanti veditabbaṁ.",
  "atk-s0505a1:397_0": "Idāni etesveva maṅgalesu ñāṇaparicayapāṭavatthaṁ ayaṁ ādito pabhuti yojanā –",
  "atk-s0505a1:397_1": "evamime idhalokaparalokalokuttarasukhakāmā sattā bālajanasevanaṁ pahāya, paṇḍite nissāya, pūjaneyye pūjentā, patirūpadesavāsena pubbe katapuññatāya ca kusalappavattiyaṁ codiyamānā, attānaṁ sammā paṇidhāya, bāhusaccasippavinayehi alaṅkatattabhāvā, vinayānurūpaṁ subhāsitaṁ bhāsamānā, yāva gihibhāvaṁ na vijahanti, tāva mātāpituupaṭṭhānena porāṇaṁ iṇamūlaṁ visodhayamānā, puttadārasaṅgahena navaṁ iṇamūlaṁ payojayamānā, anākulakammantatāya dhanadhaññādisamiddhiṁ pāpuṇantā, dānena bhogasāraṁ dhammacariyāya jīvitasārañca gahetvā, ñātisaṅgahena sakajanahitaṁ anavajjakammantatāya parajanahitañca karontā, pāpaviratiyā parūpaghātaṁ majjapānasaṁyamena attūpaghātañca vivajjetvā, dhammesu appamādena kusalapakkhaṁ vaḍḍhetvā, vaḍḍhitakusalatāya gihibyañjanaṁ ohāya pabbajitabhāve ṭhitāpi buddhabuddhasāvakupajjhācariyādīsu gāravena nivātena ca vattasampadaṁ ārādhetvā, santuṭṭhiyā paccayagedhaṁ pahāya, kataññutāya sappurisabhūmiyaṁ ṭhatvā, dhammassavanena cittalīnataṁ pahāya, khantiyā sabbaparissaye abhibhavitvā, sovacassatāya sanāthamattānaṁ katvā, samaṇadassanena paṭipattipayogaṁ passantā, dhammasākacchāya kaṅkhāṭṭhāniyesu dhammesu kaṅkhaṁ paṭivinodetvā, indriyasaṁvaratapena sīlavisuddhiṁ samaṇadhammabrahmacariyena cittavisuddhiṁ tato parā ca catasso visuddhiyo sampādentā, imāya paṭipadāya ariyasaccadassanapariyāyaṁ ñāṇadassanavisuddhiṁ patvā arahattaphalasaṅkhātaṁ nibbānaṁ sacchikaronti.",
  "atk-s0505a1:397_2": "Yaṁ sacchikatvā sinerupabbato viya vātavuṭṭhīhi aṭṭhahi lokadhammehi avikampamānacittā asokā virajā khemino honti.",
  "atk-s0505a1:397_3": "Ye ca khemino, te sabbattha ekenāpi aparājitā honti, sabbattha ca sotthiṁ gacchanti.",
  "atk-s0505a1:397_4": "Tenāha bhagavā –",
  "atk-s0505a1:398_0": "“Etādisāni katvāna, sabbatthamaparājitā;",
  "atk-s0505a1:399_0": "Sabbattha sotthiṁ gacchanti, taṁ tesaṁ maṅgalamuttama”nti.",
  "atk-s0505a1:400_0": "Iti paramatthajotikāya khuddaka-aṭṭhakathāya",
  "atk-s0505a1:401_0": "Suttanipāta-aṭṭhakathāya maṅgalasuttavaṇṇanā niṭṭhitā.",
  "atk-s0505a1:402_0": "5. Sūcilomasuttavaṇṇanā",
  "atk-s0505a1:403_0": "Evaṁme sutanti sūcilomasuttaṁ.",
  "atk-s0505a1:403_1": "Kā uppatti?",
  "atk-s0505a1:403_2": "Atthavaṇṇanānayenevassa uppatti āvi bhavissati.",
  "atk-s0505a1:403_3": "Atthavaṇṇanāyañca “evaṁ me suta”ntiādi vuttatthameva.",
  "atk-s0505a1:403_4": "Gayāyaṁ viharati ṭaṅkitamañce sūcilomassa yakkhassa bhavaneti ettha pana kā gayā, ko ṭaṅkitamañco, kasmā ca bhagavā tassa yakkhassa bhavane viharatīti? Vuccate –",
  "atk-s0505a1:403_5": "gayāti gāmopi titthampi vuccati, tadubhayampi idha vaṭṭati.",
  "atk-s0505a1:403_6": "Gayāgāmassa hi avidūre dese viharantopi “gayāyaṁ viharatī”ti vuccati, tassa ca gāmassa samīpe avidūre dvārasantike so ṭaṅkitamañco.",
  "atk-s0505a1:403_7": "Gayātitthe viharantopi “gayāyaṁ viharatī”ti vuccati, gayātitthe ca so ṭaṅkitamañco.",
  "atk-s0505a1:403_8": "Ṭaṅkitamañcoti catunnaṁ pāsāṇānaṁ upari vitthataṁ pāsāṇaṁ āropetvā kato pāsāṇamañco.",
  "atk-s0505a1:403_9": "Taṁ nissāya yakkhassa bhavanaṁ āḷavakassa bhavanaṁ viya.",
  "atk-s0505a1:403_10": "Yasmā vā pana bhagavā taṁ divasaṁ paccūsasamaye mahākaruṇāsamāpattito vuṭṭhāya buddhacakkhunā lokaṁ volokento sūcilomassa ca kharalomassa cāti dvinnampi yakkhānaṁ sotāpattiphalūpanissayaṁ addasa, tasmā pattacīvaraṁ ādāya antoaruṇeyeva nānādisāhi sannipatitassa janassa kheḷasiṅghāṇikādinānappakārāsucinissandakilinnabhūmibhāgampi taṁ titthappadesaṁ āgantvā tasmiṁ ṭaṅkitamañce nisīdi sūcilomassa yakkhassa bhavane.",
  "atk-s0505a1:403_11": "Tena vuttaṁ “ekaṁ samayaṁ bhagavā gayāyaṁ viharati ṭaṅkitamañce sūcilomassa yakkhassa bhavane”ti.",
  "atk-s0505a1:404_0": "Tena kho pana samayenāti yaṁ samayaṁ bhagavā tattha viharati, tena samayena.",
  "atk-s0505a1:404_1": "Kharo ca yakkho sūcilomo ca yakkho bhagavato avidūre atikkamantīti.",
  "atk-s0505a1:404_2": "Ke te yakkhā, kasmā ca atikkamantīti? Vuccate –",
  "atk-s0505a1:404_3": "tesu tāva eko atīte saṅghassa telaṁ anāpucchā gahetvā attano sarīraṁ makkhesi.",
  "atk-s0505a1:404_4": "So tena kammena niraye paccitvā gayāpokkharaṇitīre yakkhayoniyaṁ nibbatto.",
  "atk-s0505a1:404_5": "Tasseva cassa kammassa vipākāvasesena virūpāni aṅgapaccaṅgāni ahesuṁ, iṭṭhakacchadanasadisañca kharasamphassaṁ cammaṁ.",
  "atk-s0505a1:404_6": "So kira yadā paraṁ bhiṁsāpetukāmo hoti, tadā chadaniṭṭhakasadisāni cammakapālāni ukkhipitvā bhiṁsāpeti.",
  "atk-s0505a1:404_7": "Evaṁ so kharasamphassattā kharo yakkhotveva nāmaṁ labhi.",
  "atk-s0505a1:405_0": "Itaro kassapassa bhagavato kāle upāsako hutvā māsassa aṭṭha divase vihāraṁ gantvā dhammaṁ suṇāti.",
  "atk-s0505a1:405_1": "So ekadivasaṁ dhammassavane ghosite saṅghārāmadvāre attano khettaṁ kelāyanto ugghosanaṁ sutvā “sace nhāyāmi, ciraṁ bhavissatī”ti kiliṭṭhagattova uposathāgāraṁ pavisitvā mahagghe bhummattharaṇe anādarena nipajjitvā supi.",
  "atk-s0505a1:405_2": "Bhikkhu evāyaṁ, na upāsakoti saṁyuttabhāṇakā.",
  "atk-s0505a1:405_3": "So tena ca aññena kammena ca niraye paccitvā gayāpokkharaṇiyā tīre yakkhayoniyaṁ nibbatto.",
  "atk-s0505a1:405_4": "So tassa kammassa vipākāvasesena duddasiko ahosi, sarīre cassa sūcisadisāni lomāni ahesuṁ.",
  "atk-s0505a1:405_5": "So hi bhiṁsāpetabbake satte sūcīhi vijjhanto viya bhiṁsāpeti.",
  "atk-s0505a1:405_6": "Evaṁ so sūcisadisalomattā sūcilomo yakkhotveva nāmaṁ labhi.",
  "atk-s0505a1:405_7": "Te attano gocaratthāya bhavanato nikkhamitvā muhuttaṁ gantvā gatamaggeneva nivattitvā itaraṁ disābhāgaṁ gacchantā bhagavato avidūre atikkamanti.",
  "atk-s0505a1:406_0": "Atha kho kharoti kasmā te evamāhaṁsu?",
  "atk-s0505a1:406_1": "Kharo samaṇakappaṁ disvā āha.",
  "atk-s0505a1:406_2": "Sūcilomo pana “yo bhāyati na so samaṇo, samaṇapaṭirūpakattā pana samaṇako hotī”ti evaṁladdhiko.",
  "atk-s0505a1:406_3": "Tasmā tādisaṁ bhagavantaṁ maññamāno “neso samaṇo, samaṇako eso”ti sahasāva vatvāpi puna vīmaṁsitukāmo āha –",
  "atk-s0505a1:406_4": "“yāvāhaṁ jānāmī”ti.",
  "atk-s0505a1:406_5": "“Atha kho”ti evaṁ vatvā tato.",
  "atk-s0505a1:406_6": "Sūcilomo yakkhoti ito pabhuti yāva apica kho te samphasso pāpakoti, tāva uttānatthameva kevalañcettha bhagavato kāyanti attano kāyaṁ bhagavato upanāmesīti evaṁ sambandho veditabbo.",
  "atk-s0505a1:407_0": "Tato abhāyantaṁ bhagavantaṁ disvā “pañhaṁ taṁ samaṇā”tiādimāha.",
  "atk-s0505a1:407_1": "Kiṁ kāraṇā?",
  "atk-s0505a1:407_2": "So hi cintesi –",
  "atk-s0505a1:407_3": "“imināpi nāma me evaṁ kharena amanussasamphassena manusso samāno ayaṁ na bhāyati, handāhaṁ etaṁ buddhavisaye pañhaṁ pucchāmi, addhā ayaṁ tattha na sampāyissati, tato naṁ evaṁ viheṭhessāmī”ti.",
  "atk-s0505a1:407_4": "Bhagavā taṁ sutvā “na khvāhaṁ taṁ āvuso”tiādimāha.",
  "atk-s0505a1:407_5": "Taṁ sabbaṁ āḷavakasutte vuttanayeneva sabbākārehi veditabbaṁ.",
  "atk-s0505a1:408_0": "273.Atha kho sūcilomo yakkho bhagavantaṁ gāthāya ajjhabhāsi “rāgo ca doso cā”ti.",
  "atk-s0505a1:408_1": "Tattha rāgadosā vuttanayā eva.",
  "atk-s0505a1:408_2": "Kutonidānāti kiṁnidānā kiṁhetukā.",
  "atk-s0505a1:408_3": "Kutoti paccattavacanassa to-ādeso veditabbo, samāse cassa lopābhāvo.",
  "atk-s0505a1:408_4": "Atha vā nidānāti jātā uppannāti attho, tasmā kutonidānā, kutojātā, kutouppannāti vuttaṁ hoti.",
  "atk-s0505a1:408_5": "Aratī ratī lomahaṁso kutojāti yāyaṁ “pantesu vā senāsanesu aññataraññataresu vā adhikusalesu dhammesu arati aratitā anabhirati anabhiramaṇā ukkaṇṭhitā paritassitā”ti evaṁ vibhattā arati, yā ca pañcasu kāmaguṇesu rati, yo ca lomahaṁsasamuṭṭhāpanato “lomahaṁso”tveva saṅkhyaṁ gato cittutrāso.",
  "atk-s0505a1:408_6": "Ime tayo dhammā kutojā kutojātāti pucchati.",
  "atk-s0505a1:408_7": "Kuto samuṭṭhāyāti kuto uppajjitvā.",
  "atk-s0505a1:408_8": "Manoti kusalacittaṁ, vitakkāti uragasutte vuttā nava kāmavitakkādayo.",
  "atk-s0505a1:408_9": "Kumārakā dhaṅkamivossajantīti yathā gāmadārakā kīḷantā kākaṁ suttena pāde bandhitvā ossajanti khipanti, evaṁ kusalamanaṁ akusalavitakkā kuto samuṭṭhāya ossajantīti pucchati.",
  "atk-s0505a1:409_0": "274.",
  "atk-s0505a1:409_1": "Athassa bhagavā te pañhe vissajjento “rāgo cā”ti dutiyagāthamabhāsi.",
  "atk-s0505a1:409_2": "Tattha itoti attabhāvaṁ sandhāyāha.",
  "atk-s0505a1:409_3": "Attabhāvanidānā hi rāgadosā.",
  "atk-s0505a1:409_4": "Aratiratilomahaṁsā ca attabhāvato jātā, kāmavitakkādiakusalavitakkā ca attabhāvatoyeva samuṭṭhāya kusalamano ossajanti, tena tadaññaṁ pakatiādikāraṇaṁ paṭikkhipanto āha –",
  "atk-s0505a1:409_5": "“itonidānā itojā ito samuṭṭhāyā”ti.",
  "atk-s0505a1:409_6": "Saddasiddhi cettha purimagāthāya vuttanayeneva veditabbā.",
  "atk-s0505a1:410_0": "275-6.",
  "atk-s0505a1:410_1": "Evaṁ te pañhe vissajjetvā idāni yvāyaṁ “itonidānā”tiādīsu “attabhāvanidānā attabhāvato jātā attabhāvato samuṭṭhāyā”ti attho vutto, taṁ sādhento āha –",
  "atk-s0505a1:410_2": "“snehajā attasambhūtā”ti.",
  "atk-s0505a1:410_3": "Ete hi sabbepi rāgādayo vitakkapariyosānā taṇhāsnehena jātā, tathā jāyantā ca pañcupādānakkhandhabhede attabhāvapariyāye attani sambhūtā. Tenāha –",
  "atk-s0505a1:410_4": "“snehajā attasambhūtā”ti.",
  "atk-s0505a1:410_5": "Idāni tadatthajotikaṁ upamaṁ karoti “nigrodhasseva khandhajā”ti.",
  "atk-s0505a1:410_6": "Tattha khandhesu jātā khandhajā, pārohānametaṁ adhivacanaṁ.",
  "atk-s0505a1:410_7": "Kiṁ vuttaṁ hoti?",
  "atk-s0505a1:410_8": "Yathā nigrodhassa khandhajā nāma pārohā āporasasinehe sati jāyanti, jāyantā ca tasmiṁyeva nigrodhe tesu tesu sākhappabhedesu sambhavanti, evametepi rāgādayo ajjhattataṇhāsnehe sati jāyanti, jāyantā ca tasmiṁyeva attabhāve tesu tesu cakkhādibhedesu dvārārammaṇavatthūsu sambhavanti.",
  "atk-s0505a1:410_9": "Tasmā veditabbametaṁ “attabhāvanidānā attabhāvajā attabhāvasamuṭṭhānā ca ete”ti.",
  "atk-s0505a1:411_0": "Avasesadiyaḍḍhagāthāya pana ayaṁ sabbasaṅgāhikā atthavaṇṇanā –",
  "atk-s0505a1:411_1": "evaṁ attasambhūtā ca ete puthū visattā kāmesu.",
  "atk-s0505a1:411_2": "Rāgopi hi pañcakāmaguṇikādivasena, dosopi āghātavatthādivasena, aratiādayopi tassa tasseva bhedassa vasenāti sabbathā sabbepime kilesā puthū anekappakārā hutvā vatthudvārārammaṇādivasena tesu tesu vatthukāmesu tathā tathā visattā laggā laggitā saṁsibbitvā ṭhitā. Kimiva?",
  "atk-s0505a1:411_3": "Māluvāva vitatā vane, yathā vane vitatā māluvā tesu tesu rukkhassa sākhapasākhādibhedesu visattā hoti laggā laggitā saṁsibbitvā ṭhitā, evaṁ puthuppabhedesu vatthukāmesu visattaṁ kilesagaṇaṁ ye naṁ pajānanti yatonidānaṁ, te naṁ vinodenti suṇohi yakkha.",
  "atk-s0505a1:412_0": "Tattha yatonidānanti bhāvanapuṁsakaniddeso, tena kiṁ dīpeti?",
  "atk-s0505a1:412_1": "Ye sattā naṁ kilesagaṇaṁ “yatonidānaṁ uppajjatī”ti evaṁ jānanti, te naṁ “taṇhāsnehasnehite attabhāve uppajjatī”ti ñatvā taṁ taṇhāsnehaṁ ādīnavānupassanādibhāvanāñāṇagginā visosentā vinodenti pajahanti byantīkaronti ca, etaṁ amhākaṁ subhāsitaṁ suṇohi yakkhāti.",
  "atk-s0505a1:412_2": "Evamettha attabhāvajānanena dukkhapariññaṁ taṇhāsneharāgādikilesagaṇavinodanena samudayappahānañca dīpeti.",
  "atk-s0505a1:413_0": "Ye ca naṁ vinodenti, te duttaraṁ oghamimaṁ taranti atiṇṇapubbaṁ apunabbhavāya.",
  "atk-s0505a1:413_1": "Etena maggabhāvanaṁ nirodhasacchikiriyañca dīpeti.",
  "atk-s0505a1:413_2": "Ye hi naṁ kilesagaṇaṁ vinodenti, te avassaṁ maggaṁ bhāventi.",
  "atk-s0505a1:413_3": "Na hi maggabhāvanaṁ vinā kilesavinodanaṁ atthi.",
  "atk-s0505a1:413_4": "Ye ca maggaṁ bhāventi, te duttaraṁ pakatiñāṇena kāmoghādiṁ catubbidhampi oghamimaṁ taranti.",
  "atk-s0505a1:413_5": "Maggabhāvanā hi oghataraṇaṁ.",
  "atk-s0505a1:413_6": "Atiṇṇapubbanti iminā dīghena addhunā supinantenapi avītikkantapubbaṁ.",
  "atk-s0505a1:413_7": "Apunabbhavāyāti nibbānāya.",
  "atk-s0505a1:413_8": "Evamimaṁ catusaccadīpikaṁ gāthaṁ suṇantā “sutvā dhammaṁ dhārenti, dhatānaṁ dhammānaṁ atthamupaparikkhantī”tiādikaṁ kathaṁ subhāviniyā paññāya anukkamamānā te dvepi sahāyakā yakkhā gāthāpariyosāneyeva sotāpattiphale patiṭṭhahiṁsu, pāsādikā ca ahesuṁ suvaṇṇavaṇṇā dibbālaṅkāravibhūsitāti.",
  "atk-s0505a1:414_0": "Paramatthajotikāya khuddaka-aṭṭhakathāya",
  "atk-s0505a1:415_0": "Suttanipāta-aṭṭhakathāya sūcilomasuttavaṇṇanā niṭṭhitā.",
  "atk-s0505a1:416_0": "6. Kapilasutta-(dhammacariyasutta)-vaṇṇanā",
  "atk-s0505a1:417_0": "Dhammacariyanti kapilasuttaṁ.",
  "atk-s0505a1:417_1": "Kā uppatti?",
  "atk-s0505a1:417_2": "Hemavatasutte vuttanayeneva parinibbute kassape bhagavati dve kulaputtā bhātaro nikkhamitvā sāvakānaṁ santike pabbajiṁsu.",
  "atk-s0505a1:417_3": "Jeṭṭho sodhano nāma, kaniṭṭho kapilo nāma.",
  "atk-s0505a1:417_4": "Tesaṁ mātā sādhanī nāma, kaniṭṭhabhaginī tāpanā nāma.",
  "atk-s0505a1:417_5": "Tāpi bhikkhunīsu pabbajiṁsu.",
  "atk-s0505a1:417_6": "Tato te dvepi hemavatasutte vuttanayeneva “sāsane kati dhurānī”ti pucchitvā sutvā ca jeṭṭho “vāsadhuraṁ pūressāmī”ti pañca vassāni ācariyupajjhāyānaṁ santike vasitvā pañcavasso hutvā yāva arahattaṁ, tāva kammaṭṭhānaṁ sutvā araññaṁ pavisitvā vāyamanto arahattaṁ pāpuṇi.",
  "atk-s0505a1:417_7": "Kapilo “ahaṁ tāva taruṇo, vuḍḍhakāle vāsadhuraṁ paripūressāmī”ti ganthadhuraṁ ārabhitvā tepiṭako ahosi.",
  "atk-s0505a1:417_8": "Tassa pariyattiṁ nissāya parivāro, parivāraṁ nissāya lābho ca udapādi.",
  "atk-s0505a1:418_0": "So bāhusaccamadena matto paṇḍitamānī anaññātepi aññātamānī hutvā parehi vuttaṁ kappiyampi akappiyaṁ, akappiyampi kappiyaṁ, sāvajjampi anavajjaṁ, anavajjampi sāvajjanti bhaṇati.",
  "atk-s0505a1:418_1": "So pesalehi bhikkhūhi, “mā, āvuso kapila, evaṁ avacā”tiādinā nayena ovadiyamāno “tumhe kiṁ jānātha rittamuṭṭhisadisā”tiādīhi vacanehi khuṁsento vambhentoyeva carati.",
  "atk-s0505a1:418_2": "Bhikkhū tassa bhātuno sodhanattherassāpi etamatthaṁ ārocesuṁ.",
  "atk-s0505a1:418_3": "Sopi naṁ upasaṅkamitvā āha –",
  "atk-s0505a1:418_4": "“āvuso kapila, sāsanassa āyu nāma tumhādisānaṁ sammāpaṭipatti.",
  "atk-s0505a1:418_5": "Mā, āvuso kapila, kappiyampi akappiyaṁ, akappiyampi kappiyaṁ, sāvajjampi anavajjaṁ, anavajjampi sāvajjanti vadehī”ti.",
  "atk-s0505a1:418_6": "So tassapi vacanaṁ nādiyi.",
  "atk-s0505a1:418_7": "Tato naṁ sodhanatthero dvattikkhattuṁ vatvā –",
  "atk-s0505a1:419_0": "“Ekavācampi dvivācaṁ, bhaṇeyya anukampako;",
  "atk-s0505a1:420_0": "Tatuttariṁ na bhāseyya, dāsovayyassa santike”ti. –",
  "atk-s0505a1:421_0": "Parivajjetvā “tvameva, āvuso, sakena kammena paññāyissasī”ti pakkāmi.",
  "atk-s0505a1:421_1": "Tato pabhuti naṁ pesalā bhikkhū chaḍḍesuṁ.",
  "atk-s0505a1:422_0": "So durācāro hutvā durācāraparivuto viharanto ekadivasaṁ “uposathaṁ osāressāmī”ti sīhāsanaṁ abhiruyha citrabījaniṁ gahetvā nisinno “vattati, āvuso, ettha bhikkhūnaṁ pātimokkho”ti tikkhattuṁ āha.",
  "atk-s0505a1:422_1": "Atheko bhikkhupi “mayhaṁ vattatī”ti na avoca.",
  "atk-s0505a1:422_2": "Na ca tassa tesaṁ vā pātimokkho vattati.",
  "atk-s0505a1:422_3": "Tato so “pātimokkhe sutepi asutepi vinayo nāma natthī”ti āsanā vuṭṭhāsi.",
  "atk-s0505a1:422_4": "Evaṁ kassapassa bhagavato sāsanaṁ osakkāpesi vināsesi.",
  "atk-s0505a1:422_5": "Atha sodhanatthero tadaheva parinibbāyi.",
  "atk-s0505a1:422_6": "Sopi kapilo evaṁ taṁ sāsanaṁ osakkāpetvā kālakato avīcimahāniraye nibbatti, sāpissa mātā ca bhaginī ca tasseva diṭṭhānugatiṁ āpajjitvā pesale bhikkhū akkosamānā paribhāsamānā kālaṁ katvā niraye nibbattiṁsu.",
  "atk-s0505a1:423_0": "Tasmiṁyeva ca kāle pañcasatā purisā gāmaghātādīni katvā corikāya jīvantā janapadamanussehi anubaddhā palāyamānā araññaṁ pavisitvā tattha kiñci gahanaṁ vā paṭisaraṇaṁ vā apassantā avidūre pāsāṇe vasantaṁ aññataraṁ āraññikaṁ bhikkhuṁ disvā vanditvā “amhākaṁ, bhante, paṭisaraṇaṁ hothā”ti bhaṇiṁsu.",
  "atk-s0505a1:423_1": "Thero “tumhākaṁ sīlasadisaṁ paṭisaraṇaṁ natthi, sabbe pañca sīlāni samādiyathā”ti āha.",
  "atk-s0505a1:423_2": "Te “sādhū”ti sampaṭicchitvā sīlāni samādiyiṁsu.",
  "atk-s0505a1:423_3": "Thero “tumhe sīlavanto, idāni attano jīvitaṁ vināsentesupi mā mano padūsayitthā”ti āha.",
  "atk-s0505a1:423_4": "Te “sādhū”ti sampaṭicchiṁsu.",
  "atk-s0505a1:423_5": "Atha te jānapadā sampattā ito cito ca maggamānā te core disvā sabbeva jīvitā voropesuṁ.",
  "atk-s0505a1:423_6": "Te kālaṁ katvā kāmāvacaradevaloke nibbattiṁsu.",
  "atk-s0505a1:423_7": "Tesu jeṭṭhakacoro jeṭṭhakadevaputto ahosi, itare tasseva parivārā.",
  "atk-s0505a1:424_0": "Te anulomapaṭilomaṁ saṁsarantā ekaṁ buddhantaraṁ devaloke khepetvā amhākaṁ bhagavato kāle devalokato cavitvā jeṭṭhakadevaputto sāvatthidvāre kevaṭṭagāmo atthi, tattha pañcasatakulajeṭṭhassa kevaṭṭassa pajāpatiyā kucchimhi paṭisandhiṁ aggahesi, itare avasesakevaṭṭapajāpatīnaṁ.",
  "atk-s0505a1:424_1": "Evaṁ tesaṁ ekadivasaṁyeva paṭisandhiggahaṇañca gabbhavuṭṭhānañca ahosi.",
  "atk-s0505a1:424_2": "Atha kevaṭṭajeṭṭho “atthi nu kho imasmiṁ gāme aññepi dārakā ajja jātā”ti vicinanto te dārake disvā “ime me puttassa sahāyakā bhavissantī”ti sabbesaṁ posāvanikaṁ adāsi.",
  "atk-s0505a1:424_3": "Te sabbe sahāyakā sahapaṁsuṁ kīḷantā anupubbena vayappattā ahesuṁ.",
  "atk-s0505a1:424_4": "Yasojo tesaṁ aggo ahosi.",
  "atk-s0505a1:425_0": "Kapilopi tadā niraye pakkāvasesena aciravatiyā suvaṇṇavaṇṇo duggandhamukho maccho hutvā nibbatti.",
  "atk-s0505a1:425_1": "Athekadivasaṁ sabbepi kevaṭṭadārakā jālāni gahetvā “macche bandhissāmā”ti nadiṁ gantvā jālāni pakkhipiṁsu.",
  "atk-s0505a1:425_2": "Tesaṁ jālaṁ so maccho pāvisi.",
  "atk-s0505a1:425_3": "Taṁ disvā sabbo kevaṭṭagāmo uccāsaddamahāsaddo ahosi –",
  "atk-s0505a1:425_4": "“amhākaṁ puttā paṭhamaṁ macche bandhantā suvaṇṇamacchaṁ bandhiṁsu, vuḍḍhi nesaṁ dārakānaṁ, idāni ca no rājā pahūtaṁ dhanaṁ dassatī”ti.",
  "atk-s0505a1:425_5": "Atha te pañcasatāpi dārakasahāyakā macchaṁ nāvāya pakkhipitvā nāvaṁ ukkhipitvā rañño santikaṁ agamaṁsu.",
  "atk-s0505a1:425_6": "Rājā disvā “kiṁ etaṁ bhaṇe”ti āha.",
  "atk-s0505a1:425_7": "“Maccho devā”ti.",
  "atk-s0505a1:425_8": "Rājā suvaṇṇavaṇṇaṁ macchaṁ disvā “bhagavā etassa vaṇṇakāraṇaṁ jānissatī”ti macchaṁ gāhāpetvā bhagavato santikaṁ agamāsi.",
  "atk-s0505a1:425_9": "Macchassa mukhavivaraṇakāle jetavanaṁ ativiya duggandhaṁ hoti.",
  "atk-s0505a1:426_0": "Rājā bhagavantaṁ pucchi –",
  "atk-s0505a1:426_1": "“kasmā, bhante, maccho suvaṇṇavaṇṇo jāto, kasmā cassa mukhato duggandho vāyatī”ti?",
  "atk-s0505a1:426_2": "Ayaṁ, mahārāja, kassapassa bhagavato pāvacane kapilo nāma bhikkhu ahosi, bahussuto āgatāgamo.",
  "atk-s0505a1:426_3": "Attano vacanaṁ agaṇhantānaṁ bhikkhūnaṁ akkosakaparibhāsako.",
  "atk-s0505a1:426_4": "Tassa ca bhagavato sāsanavināsako.",
  "atk-s0505a1:426_5": "Yaṁ so tassa bhagavato sāsanaṁ vināsesi, tena kammena avīcimahāniraye nibbatti, vipākāvasesena ca idāni maccho jāto.",
  "atk-s0505a1:426_6": "Yaṁ dīgharattaṁ buddhavacanaṁ vācesi, buddhassa vaṇṇaṁ kathesi, tassa nissandena īdisaṁ vaṇṇaṁ paṭilabhi.",
  "atk-s0505a1:426_7": "Yaṁ bhikkhūnaṁ akkosakaparibhāsako ahosi, tenassa mukhato duggandho vāyati.",
  "atk-s0505a1:426_8": "“Ullapāpemi naṁ mahārājā”ti?",
  "atk-s0505a1:426_9": "“Āma bhagavā”ti.",
  "atk-s0505a1:426_10": "Atha bhagavā macchaṁ ālapi –",
  "atk-s0505a1:426_11": "“tvaṁsi kapilo”ti?",
  "atk-s0505a1:426_12": "“Āma bhagavā, ahaṁ kapilo”ti.",
  "atk-s0505a1:426_13": "“Kuto āgatosī”ti?",
  "atk-s0505a1:426_14": "“Avīcimahānirayato bhagavā”ti.",
  "atk-s0505a1:426_15": "“Sodhano kuhiṁ gato”ti?",
  "atk-s0505a1:426_16": "“Parinibbuto bhagavā”ti.",
  "atk-s0505a1:426_17": "“Sādhanī kuhiṁ gatā”ti?",
  "atk-s0505a1:426_18": "“Mahāniraye nibbattā bhagavā”ti.",
  "atk-s0505a1:426_19": "“Tāpanā kuhiṁ gatā”ti?",
  "atk-s0505a1:426_20": "“Mahāniraye nibbattā bhagavā”ti.",
  "atk-s0505a1:426_21": "“Idāni tvaṁ kuhiṁ gamissasī”ti?",
  "atk-s0505a1:426_22": "“Mahānirayaṁ bhagavā”ti.",
  "atk-s0505a1:426_23": "Tāvadeva vippaṭisārābhibhūto nāvaṁ sīsena paharitvā kālakato mahāniraye nibbatti.",
  "atk-s0505a1:426_24": "Mahājano saṁviggo ahosi lomahaṭṭhajāto.",
  "atk-s0505a1:426_25": "Atha bhagavā tattha sampattagahaṭṭhapabbajitaparisāya taṅkhaṇānurūpaṁ dhammaṁ desento imaṁ suttamabhāsi.",
  "atk-s0505a1:427_0": "277-8.",
  "atk-s0505a1:427_1": "Tattha dhammacariyanti kāyasucaritādi dhammacariyaṁ.",
  "atk-s0505a1:427_2": "Brahmacariyanti maggabrahmacariyaṁ.",
  "atk-s0505a1:427_3": "Etadāhu vasuttamanti etaṁ ubhayampi lokiyalokuttaraṁ sucaritaṁ saggamokkhasukhasampāpakattā vasuttamanti āhu ariyā.",
  "atk-s0505a1:427_4": "Vasuttamaṁ nāma uttamaratanaṁ, anugāmikaṁ attādhīnaṁ rājādīnaṁ asādhāraṇanti adhippāyo.",
  "atk-s0505a1:428_0": "Ettāvatā “gahaṭṭhassa vā pabbajitassa vā sammāpaṭipattiyeva paṭisaraṇa”nti dassetvā idāni paṭipattivirahitāya pabbajjāya asārakattadassanena kapilaṁ aññe ca tathārūpe garahanto “pabbajitopi ce hotī”ti evamādimāha.",
  "atk-s0505a1:429_0": "Tatrāyaṁ atthavaṇṇanā –",
  "atk-s0505a1:429_1": "yo hi koci gihibyañjanāni apanetvā bhaṇḍukāsāvādigahaṇamattaṁ upasaṅkamanena pabbajitopi cehoti pubbe vuttatthaṁ agārasmā anagāriyaṁ, so ce mukharajātiko hoti pharusavacano, nānappakārāya vihesāya abhiratattā vihesābhirato, hirottappābhāvena magasadisattā mago, jīvitaṁ tassa pāpiyo, tassa evarūpassa jīvitaṁ atipāpaṁ atihīnaṁ. Kasmā?",
  "atk-s0505a1:429_2": "Yasmā imāya micchāpaṭipattiyā rāgādimanekappakāraṁ rajaṁ vaḍḍheti attano.",
  "atk-s0505a1:430_0": "279.",
  "atk-s0505a1:430_1": "Na kevalañca imināva kāraṇenassa jīvitaṁ pāpiyo, apica kho pana ayaṁ evarūpo mukharajātikattā kalahābhirato bhikkhu subhāsitassa atthavijānanasammohanena mohadhammena āvuto, “mā, āvuso kapila, evaṁ avaca, imināpi pariyāyena taṁ gaṇhāhī”ti evamādinā nayena pesalehi bhikkhūhi akkhātampi na jānāti dhammaṁ buddhena desitaṁ.",
  "atk-s0505a1:430_2": "Yo dhammo buddhena desito, taṁ nānappakārena attano vuccamānampi na jānāti.",
  "atk-s0505a1:430_3": "Evampissa jīvitaṁ pāpiyo.",
  "atk-s0505a1:431_0": "280.",
  "atk-s0505a1:431_1": "Tathā so evarūpo vihesābhiratattā vihesaṁ bhāvitattānaṁ bhāvitatte khīṇāsavabhikkhū sodhanattherapabhutike “na tumhe vinayaṁ jānātha, na suttaṁ na abhidhammaṁ, vuḍḍhapabbajitā”tiādinā nayena vihesanto.",
  "atk-s0505a1:431_2": "Upayogappavattiyañhi idaṁ sāmivacanaṁ.",
  "atk-s0505a1:431_3": "Atha vā yathāvutteneva nayena “vihesaṁ bhāvitattānaṁ karonto”ti pāṭhaseso veditabbo.",
  "atk-s0505a1:431_4": "Evaṁ nippariyāyameva sāmivacanaṁ sijjhati.",
  "atk-s0505a1:431_5": "Avijjāya purakkhatoti bhāvitattavihesane ādīnavadassanapaṭicchādikāya avijjāya purakkhato pesito payojito sesapabbajitānaṁ bhāvitattānaṁ vihesabhāvena pavattaṁ diṭṭheva dhamme cittavibādhanena saṅkilesaṁ, āyatiñca nirayasampāpanena maggaṁ nirayagāminaṁ na jānāti.",
  "atk-s0505a1:432_0": "281.",
  "atk-s0505a1:432_1": "Ajānanto ca tena maggena catubbidhāpāyabhedaṁ vinipātaṁ samāpanno.",
  "atk-s0505a1:432_2": "Tattha ca vinipāte gabbhā gabbhaṁ tamā tamaṁ ekekanikāye satakkhattuṁ sahassakkhattumpi mātukucchito mātukucchiṁ candimasūriyehipi aviddhaṁsanīyā asurakāyatamā tamañca samāpanno.",
  "atk-s0505a1:432_3": "Sa ve tādisakobhikkhu pecca ito paralokaṁ gantvā ayaṁ kapilamaccho viya nānappakāraṁ dukkhaṁ nigacchati.",
  "atk-s0505a1:433_0": "282.",
  "atk-s0505a1:433_1": "Kiṁ kāraṇā?",
  "atk-s0505a1:433_2": "Gūthakūpo yathā assa, sampuṇṇo gaṇavassiko,yathā vaccakuṭigūthakūpo gaṇavassiko anekavassiko bahūni vassāni mukhato gūthena pūriyamāno sampuṇṇo assa, so udakakumbhasatehi udakakumbhasahassehi dhoviyamānopi duggandhadubbaṇṇiyānapagamā dubbisodho hoti, evameva yo evarūpo assa dīgharattaṁ saṁkiliṭṭhakammanto gūthakūpo viya gūthena pāpena sampuṇṇattā sampuṇṇo puggalo, so dubbisodho hi sāṅgaṇo, cirakālaṁ tassa aṅgaṇassa vipākaṁ paccanubhontopi na sujjhati.",
  "atk-s0505a1:433_3": "Tasmā vassagaṇanāya aparimāṇampi kālaṁ sa ve tādisako bhikkhu pecca dukkhaṁ nigacchatīti.",
  "atk-s0505a1:433_4": "Atha vā ayaṁ imissā gāthāya sambandho –",
  "atk-s0505a1:433_5": "yaṁ vuttaṁ “sa ve tādisako bhikkhu, pecca dukkhaṁ nigacchatī”ti, tatra siyā tumhākaṁ “sakkā panāyaṁ tathā kātuṁ, yathā pecca dukkhaṁ na nigaccheyyā”ti. Na sakkā. Kasmā?",
  "atk-s0505a1:433_6": "Yasmā gūthakūpo…pe…",
  "atk-s0505a1:433_7": "sāṅgaṇoti.",
  "atk-s0505a1:434_0": "283-4.",
  "atk-s0505a1:434_1": "Yato paṭikacceva yaṁ evarūpaṁ jānātha, bhikkhavo gehanissitaṁ, yaṁ evarūpaṁ pañcakāmaguṇanissitaṁ jāneyyātha abhūtaguṇapatthanākārappavattāya pāpikāya icchāya samannāgatattā pāpicchaṁ, kāmavitakkādīhi samannāgatattā pāpasaṅkappaṁ, kāyikavītikkamādinā veḷudānādibhedena ca pāpācārena samannāgatattā pāpācāraṁ, vesiyādipāpagocarato pāpagocaraṁ, sabbe samaggā hutvāna abhinibbajjiyātha naṁ.",
  "atk-s0505a1:434_2": "Tattha abhinibbajjiyāthāti vivajjeyyātha mā bhajeyyātha, mā cassa abhinibbajjanamatteneva appossukkataṁ āpajjeyyātha, apica kho pana kāraṇḍavaṁ niddhamatha, kasambuṁ apakassatha, taṁ kacavarabhūtaṁ puggalaṁ kacavaramiva anapekkhā niddhamatha, kasaṭabhūtañca naṁ khattiyādīnaṁ majjhe paviṭṭhaṁ pabhinnapaggharitakuṭṭhaṁ caṇḍālaṁ viya apakassatha, hatthe vā sīse vā gahetvā nikkaḍḍhatha.",
  "atk-s0505a1:434_3": "Seyyathāpi āyasmā mahāmoggallāno taṁ puggalaṁ pāpadhammaṁ bāhāya gahetvā bahidvārakoṭṭhakā nikkhāmetvā sūcighaṭikaṁ adāsi, evaṁ apakassathāti dasseti.",
  "atk-s0505a1:434_4": "Kiṁ kāraṇā?",
  "atk-s0505a1:434_5": "Saṅghārāmo nāma sīlavantānaṁ kato, na dussīlānaṁ.",
  "atk-s0505a1:435_0": "285-6.",
  "atk-s0505a1:435_1": "Yato etadeva tato palāpe vāhetha, assamaṇe samaṇamānine, yathā hi palāpā anto taṇḍularahitāpi bahi thusehi vīhī viya dissanti, evaṁ pāpabhikkhū anto sīlādivirahitāpi bahi kāsāvādiparikkhārena bhikkhū viya dissanti.",
  "atk-s0505a1:435_2": "Tasmā “palāpā”ti vuccanti.",
  "atk-s0505a1:435_3": "Te palāpe vāhetha, opunātha, vidhamatha paramatthato assamaṇe vesamattena samaṇamānine.",
  "atk-s0505a1:435_4": "Evaṁ niddhamitvāna…pe…",
  "atk-s0505a1:435_5": "patissatā.",
  "atk-s0505a1:435_6": "Tattha kappayavhoti kappetha, karothāti vuttaṁ hoti.",
  "atk-s0505a1:435_7": "Patissatāti aññamaññaṁ sagāravā sappatissā.",
  "atk-s0505a1:435_8": "Tato samaggā nipakā, dukkhassantaṁ karissathāti athevaṁ tumhe suddhā suddhehi saṁvāsaṁ kappentā, diṭṭhisīlasāmaññatāya samaggā, anupubbena paripākagatāya paññāya nipakā, sabbassevimassa vaṭṭadukkhādino dukkhassa antaṁ karissathāti arahattanikūṭeneva desanaṁ niṭṭhapesi.",
  "atk-s0505a1:436_0": "Desanāpariyosāne te pañcasatā kevaṭṭaputtā saṁvegamāpajjitvā dukkhassantakiriyaṁ patthayamānā bhagavato santike pabbajitvā nacirasseva dukkhassantaṁ katvā bhagavatā saddhiṁ āneñjavihārasamāpattidhammaparibhogena ekaparibhogā ahesuṁ.",
  "atk-s0505a1:436_1": "Sā ca nesaṁ evaṁ bhagavatā saddhiṁ ekaparibhogatā udāne vuttayasojasuttavaseneva veditabbāti.",
  "atk-s0505a1:437_0": "Paramatthajotikāya khuddaka-aṭṭhakathāya",
  "atk-s0505a1:438_0": "Suttanipāta-aṭṭhakathāya kapilasuttavaṇṇanā niṭṭhitā.",
  "atk-s0505a1:439_0": "7. Brāhmaṇadhammikasuttavaṇṇanā",
  "atk-s0505a1:440_0": "Evaṁme sutanti brāhmaṇadhammikasuttaṁ.",
  "atk-s0505a1:440_1": "Kā uppatti?",
  "atk-s0505a1:440_2": "Ayameva yāssa nidāne “atha kho sambahulā”tiādinā nayena vuttā.",
  "atk-s0505a1:440_3": "Tattha sambahulāti bahū aneke.",
  "atk-s0505a1:440_4": "Kosalakāti kosalaraṭṭhavāsino.",
  "atk-s0505a1:440_5": "Brāhmaṇamahāsālāti jātiyā brāhmaṇā mahāsāratāya mahāsālā.",
  "atk-s0505a1:440_6": "Yesaṁ kira nidahitvā ṭhapitaṁyeva asītikoṭisaṅkhyaṁ dhanamatthi, te “brāhmaṇamahāsālā”ti vuccanti.",
  "atk-s0505a1:440_7": "Ime ca tādisā, tena vuttaṁ “brāhmaṇamahāsālā”ti.",
  "atk-s0505a1:440_8": "Jiṇṇāti jajjarībhūtā jarāya khaṇḍiccādibhāvamāpāditā.",
  "atk-s0505a1:440_9": "Vuḍḍhāti aṅgapaccaṅgānaṁ vuḍḍhimariyādaṁ pattā.",
  "atk-s0505a1:440_10": "Mahallakāti jātimahallakatāya samannāgatā, cirakālappasutāti vuttaṁ hoti.",
  "atk-s0505a1:440_11": "Addhagatāti addhānaṁ gatā, dve tayo rājaparivaṭṭe atītāti adhippāyo.",
  "atk-s0505a1:440_12": "Vayo anuppattāti pacchimavayaṁ sampattā.",
  "atk-s0505a1:440_13": "Apica jiṇṇāti porāṇā, cirakālappavattakulanvayāti vuttaṁ hoti.",
  "atk-s0505a1:440_14": "Vuḍḍhāti sīlācārādiguṇavuḍḍhiyuttā.",
  "atk-s0505a1:440_15": "Mahallakāti vibhavamahantatāya samannāgatā mahaddhanā mahābhogā.",
  "atk-s0505a1:440_16": "Addhagatāti maggapaṭipannā brāhmaṇānaṁ vatacariyādimariyādaṁ avītikkamma caramānā.",
  "atk-s0505a1:440_17": "Vayo anuppattāti jātivuḍḍhabhāvampi antimavayaṁ anuppattāti evampettha yojanā veditabbā.",
  "atk-s0505a1:440_18": "Sesamettha pākaṭameva.",
  "atk-s0505a1:441_0": "Bhagavatā saddhiṁ sammodiṁsūti khamanīyādīni pucchantā aññamaññaṁ samappavattamodā ahesuṁ.",
  "atk-s0505a1:441_1": "Yāya ca “kacci bhoto gotamassa khamanīyaṁ, kacci yāpanīyaṁ, appābādhaṁ, appātaṅkaṁ, balaṁ, lahuṭṭhānaṁ, phāsuvihāro”tiādikāya kathāya sammodiṁsu, taṁ pītipāmojjasaṅkhātasammodajananato sammodituṁ arahato ca sammodanīyaṁ, atthabyañjanamadhuratāya sucirampi kālaṁ sāretuṁ nirantaraṁ pavattetuṁ arahato saritabbabhāvato ca sāraṇīyaṁ.",
  "atk-s0505a1:441_2": "Suyyamānasukhato ca sammodanīyaṁ, anussariyamānasukhato sāraṇīyaṁ, tathā byañjanaparisuddhatāya sammodanīyaṁ, atthaparisuddhatāya sāraṇīyanti evaṁ anekehi pariyāyehi sammodanīyaṁ kathaṁ sāraṇīyaṁ vītisāretvā pariyosāpetvā niṭṭhāpetvā yenatthena āgatā, taṁ pucchitukāmā ekamantaṁ nisīdiṁsu. Taṁ –",
  "atk-s0505a1:442_0": "“Na pacchato na purato, nāpi āsannadūrato;",
  "atk-s0505a1:443_0": "Na passe nāpi paṭivāte, na cāpi oṇatuṇṇate”ti. –",
  "atk-s0505a1:444_0": "Ādinā nayena maṅgalasuttavaṇṇanāyaṁ vuttameva.",
  "atk-s0505a1:445_0": "Evaṁ ekamantaṁ nisinnā kho te brāhmaṇamahāsālā bhagavantaṁ etadavocuṁ –",
  "atk-s0505a1:445_1": "“kiṁ ta”nti?",
  "atk-s0505a1:445_2": "“Sandissanti nu kho”tiādi.",
  "atk-s0505a1:445_3": "Taṁ sabbaṁ uttānatthameva.",
  "atk-s0505a1:445_4": "Kevalañhettha brāhmaṇānaṁ brāhmaṇadhammeti desakālādidhamme chaḍḍetvā yo brāhmaṇadhammo, tasmiṁyeva.",
  "atk-s0505a1:445_5": "Tena hi brāhmaṇāti yasmā maṁ tumhe yācittha, tasmā brāhmaṇā suṇātha, sotaṁ odahatha, sādhukaṁ manasi karotha, yoniso manasi karotha.",
  "atk-s0505a1:445_6": "Tathā payogasuddhiyā suṇātha, āsayasuddhiyā sādhukaṁ manasi karotha.",
  "atk-s0505a1:445_7": "Avikkhepena suṇātha, paggahena sādhukaṁ manasi karothātiādinā nayena etesaṁ padānaṁ pubbe avuttopi adhippāyo veditabbo.",
  "atk-s0505a1:445_8": "Atha bhagavatā vuttaṁ taṁ vacanaṁ sampaṭicchantā “evaṁ bho”ti kho te brāhmaṇamahāsālā bhagavato paccassosuṁ, bhagavato vacanaṁ abhimukhā hutvā assosuṁ.",
  "atk-s0505a1:445_9": "Atha vā paṭissuṇiṁsu.",
  "atk-s0505a1:445_10": "“Suṇātha sādhukaṁ manasi karothā”ti vuttamatthaṁ kattukāmatāya paṭijāniṁsūti vuttaṁ hoti.",
  "atk-s0505a1:445_11": "Atha tesaṁ evaṁ paṭissutavataṁ bhagavā etadavoca –",
  "atk-s0505a1:445_12": "“kiṁ ta”nti?",
  "atk-s0505a1:445_13": "“Isayo pubbakā”tiādi.",
  "atk-s0505a1:446_0": "287.",
  "atk-s0505a1:446_1": "Tattha paṭhamagāthāya tāva saññatattāti sīlasaṁyamena saṁyatacittā.",
  "atk-s0505a1:446_2": "Tapassinoti indriyasaṁvaratapayuttā.",
  "atk-s0505a1:446_3": "Attadatthamacārisunti mantajjhenabrahmavihārabhāvanādiṁ attano atthaṁ akaṁsu.",
  "atk-s0505a1:446_4": "Sesaṁ pākaṭameva.",
  "atk-s0505a1:447_0": "288.",
  "atk-s0505a1:447_1": "Dutiyagāthādīsupi ayaṁ saṅkhepavaṇṇanā –",
  "atk-s0505a1:447_2": "na pasū brāhmaṇānāsunti porāṇānaṁ brāhmaṇānaṁ pasū na āsuṁ, na te pasupariggahamakaṁsu.",
  "atk-s0505a1:447_3": "Na hiraññaṁ na dhāniyanti hiraññañca brāhmaṇānaṁ antamaso jatumāsakopi nāhosi, tathā vīhisāliyavagodhūmādi pubbaṇṇāparaṇṇabhedaṁ dhāniyampi tesaṁ nāhosi.",
  "atk-s0505a1:447_4": "Te hi nikkhittajātarūparajatā asannidhikārakāva hutvā kevalaṁ sajjhāyadhanadhaññā attano mantajjhenasaṅkhāteneva dhanena dhaññena ca samannāgatā ahesuṁ.",
  "atk-s0505a1:447_5": "Yo cāyaṁ mettādivihāro seṭṭhattā anugāmikattā ca brahmanidhīti vuccati, tañca brahmaṁ nidhimapālayuṁ sadā tassa bhāvanānuyogena.",
  "atk-s0505a1:448_0": "289.",
  "atk-s0505a1:448_1": "Evaṁ vihārīnaṁ yaṁ nesaṁ pakataṁ āsi, yaṁ etesaṁ pakataṁ ete brāhmaṇe uddissa kataṁ ahosi.",
  "atk-s0505a1:448_2": "Dvārabhattaṁ upaṭṭhitanti “brāhmaṇānaṁ dassāmā”ti sajjetvā tehi tehi dāyakehi attano attano gharadvāre ṭhapitabhattaṁ.",
  "atk-s0505a1:448_3": "Saddhāpakatanti saddhāya pakataṁ, saddhādeyyanti vuttaṁ hoti.",
  "atk-s0505a1:448_4": "Esānanti esantīti esā, tesaṁ esānaṁ, esamānānaṁ pariyesamānānanti vuttaṁ hoti.",
  "atk-s0505a1:448_5": "Dātaveti dātabbaṁ.",
  "atk-s0505a1:448_6": "Tadamaññisunti taṁ amaññiṁsu, taṁ dvāre sajjetvā ṭhapitaṁ bhattaṁ saddhādeyyaṁ pariyesamānānaṁ etesaṁ brāhmaṇānaṁ dātabbaṁ amaññiṁsu dāyakā janā, na tato paraṁ.",
  "atk-s0505a1:448_7": "Anatthikā hi te aññena ahesuṁ, kevalaṁ ghāsacchādanaparamatāya santuṭṭhāti adhippāyo.",
  "atk-s0505a1:449_0": "290.Nānārattehīti nānāvidharāgarattehi vatthehi vicitrattharaṇatthatehi, sayanehi ekabhūmikadvibhūmikādipāsādavarehi.",
  "atk-s0505a1:449_1": "Āvasathehīti evarūpehi upakaraṇehi.",
  "atk-s0505a1:449_2": "Phītā janapadā raṭṭhā ekekappadesabhūtā janapadā ca keci keci sakalaraṭṭhā ca “namo brāhmaṇāna”nti sāyaṁ pātaṁ brāhmaṇe deve viya namassiṁsu.",
  "atk-s0505a1:450_0": "291.",
  "atk-s0505a1:450_1": "Te evaṁ namassiyamānā lokena avajjhā brāhmaṇā āsuṁ, na kevalañca avajjhā, ajeyyā vihiṁsitumpi anabhibhavanīyattā ajeyyā ca ahesuṁ.",
  "atk-s0505a1:450_2": "Kiṁ kāraṇā?",
  "atk-s0505a1:450_3": "Dhammarakkhitā, yasmā dhammena rakkhitā.",
  "atk-s0505a1:450_4": "Te hi pañca varasīladhamme rakkhiṁsu, “dhammo have rakkhati dhammacāri”nti dhammarakkhitā hutvā avajjhā ajeyyā ca ahesunti adhippāyo.",
  "atk-s0505a1:450_5": "Na ne koci nivāresīti te brāhmaṇe kulānaṁ dvāresu sabbaso bāhiresu ca abbhantaresu ca sabbadvāresu yasmā tesu piyasammatesu varasīlasamannāgatesu mātāpitūsu viya ativissatthā manussā ahesuṁ, tasmā “idaṁ nāma ṭhānaṁ tayā na pavisitabba”nti na koci nivāresi.",
  "atk-s0505a1:451_0": "292.",
  "atk-s0505a1:451_1": "Evaṁ dhammarakkhitā kuladvāresu anivāritā carantā aṭṭha ca cattālīsañcāti aṭṭhacattālīsaṁ vassāni kumārabhāvato pabhuti caraṇena komāraṁ brahmacariyaṁ cariṁsu te.",
  "atk-s0505a1:451_2": "Yepi brāhmaṇacaṇḍālā ahesuṁ, ko pana vādo brahmasamādīsūti evamettha adhippāyo veditabbo.",
  "atk-s0505a1:451_3": "Evaṁ brahmacariyaṁ carantā eva hi vijjācaraṇapariyeṭṭhiṁ acaruṁ brāhmaṇā pure, na abrahmacārino hutvā.",
  "atk-s0505a1:451_4": "Tattha vijjāpariyeṭṭhīti mantajjhenaṁ.",
  "atk-s0505a1:451_5": "Vuttañcetaṁ “so aṭṭhacattālīsa vassāni komāraṁ brahmacariyaṁ carati mante adhīyamāno”ti.",
  "atk-s0505a1:451_6": "Caraṇapariyeṭṭhīti sīlarakkhaṇaṁ.",
  "atk-s0505a1:451_7": "“Vijjācaraṇapariyeṭṭhu”ntipi pāṭho, vijjācaraṇaṁ pariyesituṁ acarunti attho.",
  "atk-s0505a1:452_0": "293.",
  "atk-s0505a1:452_1": "Yathāvuttañca kālaṁ brahmacariyaṁ caritvā tato paraṁ gharāvāsaṁ kappentāpi na brāhmaṇā aññamagamuṁ khattiyaṁ vā vessādīsu aññataraṁ vā, ye ahesuṁ devasamā vā mariyādā vāti adhippāyo.",
  "atk-s0505a1:452_2": "Tathā sataṁ vā sahassaṁ vā datvā napi bhariyaṁ kiṇiṁsu te, seyyathāpi etarahi ekacce kiṇanti.",
  "atk-s0505a1:452_3": "Te hi dhammena dāraṁ pariyesanti. Kathaṁ?",
  "atk-s0505a1:452_4": "Aṭṭhacattālīsaṁ vassāni brahmacariyaṁ caritvā brāhmaṇā kaññābhikkhaṁ āhiṇḍanti –",
  "atk-s0505a1:452_5": "“ahaṁ aṭṭhacattālīsa vassāni ciṇṇabrahmacariyo, yadi vayappattā dārikā atthi, detha me”ti.",
  "atk-s0505a1:452_6": "Tato yassa vayappattā dārikā hoti, so taṁ alaṅkaritvā nīharitvā dvāre ṭhitasseva brāhmaṇassa hatthe udakaṁ āsiñcanto “imaṁ te, brāhmaṇa, bhariyaṁ posāvanatthāya dammī”ti vatvā deti.",
  "atk-s0505a1:453_0": "Kasmā pana te evaṁ ciraṁ brahmacariyaṁ caritvāpi dāraṁ pariyesanti, na yāvajīvaṁ brahmacārino hontīti?",
  "atk-s0505a1:453_1": "Micchādiṭṭhivasena.",
  "atk-s0505a1:453_2": "Tesañhi evaṁdiṭṭhi hoti –",
  "atk-s0505a1:453_3": "“yo puttaṁ na uppādeti, so kulavaṁsacchedakaro hoti, tato niraye paccatī”ti.",
  "atk-s0505a1:453_4": "Cattāro kira abhāyitabbaṁ bhāyanti gaṇḍuppādo kikī kuntanī brāhmaṇāti.",
  "atk-s0505a1:453_5": "Gaṇḍuppādā kira mahāpathaviyā khayabhayena mattabhojino honti, na bahuṁ mattikaṁ khādanti.",
  "atk-s0505a1:453_6": "Kikī sakuṇikā ākāsapatanabhayena aṇḍassa upari uttānā seti.",
  "atk-s0505a1:453_7": "Kuntanī sakuṇikā pathavikampanabhayena pādehi bhūmiṁ na suṭṭhu akkamati.",
  "atk-s0505a1:453_8": "Brāhmaṇā kulavaṁsūpacchedabhayena dāraṁ pariyesanti.",
  "atk-s0505a1:453_9": "Āha cettha –",
  "atk-s0505a1:454_0": "“Gaṇḍuppādo kikī ceva, kuntī brāhmaṇadhammiko;",
  "atk-s0505a1:455_0": "Ete abhayaṁ bhāyanti, sammūḷhā caturo janā”ti.",
  "atk-s0505a1:456_0": "Evaṁ dhammena dāraṁ pariyesitvāpi ca sampiyeneva saṁvāsaṁ saṅgantvā samarocayuṁ, sampiyeneva aññamaññaṁ pemeneva kāyena ca cittena ca missībhūtā saṅghaṭitā saṁsaṭṭhā hutvā saṁvāsaṁ samarocayuṁ, na appiyena na niggahena cāti vuttaṁ hoti.",
  "atk-s0505a1:457_0": "294.",
  "atk-s0505a1:457_1": "Evaṁ sampiyeneva saṁvāsaṁ karontāpi ca aññatra tamhāti, yo so utusamayo, yamhi samaye brāhmaṇī brāhmaṇena upagantabbā, aññatra tamhā samayā ṭhapetvā taṁ samayaṁ ututo virataṁ utuveramaṇiṁ pati bhariyaṁ, yāva puna so samayo āgacchati, tāva aṭṭhatvā antarāyeva.",
  "atk-s0505a1:457_2": "Methunaṁ dhammanti methunāya dhammāya.",
  "atk-s0505a1:457_3": "Sampadānavacanapattiyā kiretaṁ upayogavacanaṁ.",
  "atk-s0505a1:457_4": "Nāssu gacchantīti neva gacchanti.",
  "atk-s0505a1:457_5": "Brāhmaṇāti ye honti devasamā ca mariyādā cāti adhippāyo.",
  "atk-s0505a1:458_0": "295.",
  "atk-s0505a1:458_1": "Avisesena pana sabbepi brahmacariyañca…pe…",
  "atk-s0505a1:458_2": "avaṇṇayuṁ.",
  "atk-s0505a1:458_3": "Tattha brahmacariyanti methunavirati.",
  "atk-s0505a1:458_4": "Sīlanti sesāni cattāri sikkhāpadāni.",
  "atk-s0505a1:458_5": "Ajjavanti ujubhāvo, atthato asaṭhatā amāyāvitā ca.",
  "atk-s0505a1:458_6": "Maddavanti mudubhāvo, atthato atthaddhatā anatimānitā ca.",
  "atk-s0505a1:458_7": "Tapoti indriyasaṁvaro.",
  "atk-s0505a1:458_8": "Soraccanti suratabhāvo sukhasīlatā appaṭikūlasamācāratā.",
  "atk-s0505a1:458_9": "Avihiṁsāti pāṇiādīhi avihesikajātikatā sakaruṇabhāvo.",
  "atk-s0505a1:458_10": "Khantīti adhivāsanakkhanti.",
  "atk-s0505a1:458_11": "Iccete guṇe avaṇṇayuṁ.",
  "atk-s0505a1:458_12": "Yepi nāsakkhiṁsu sabbaso paṭipattiyā ārādhetuṁ, tepi tattha sāradassino hutvā vācāya vaṇṇayiṁsu pasaṁsiṁsu.",
  "atk-s0505a1:459_0": "296.",
  "atk-s0505a1:459_1": "Evaṁ vaṇṇentānañca yo nesaṁ…pe…",
  "atk-s0505a1:459_2": "nāgamā, yo etesaṁ brāhmaṇānaṁ paramo brahmā ahosi, brahmasamo nāma uttamo brāhmaṇo ahosi, daḷhena parakkamena samannāgatattā daḷhaparakkamo.",
  "atk-s0505a1:459_3": "Sa vāti vibhāvane vā-saddo, tena so evarūpo brāhmaṇoti tameva vibhāveti.",
  "atk-s0505a1:459_4": "Methunaṁ dhammanti methunasamāpattiṁ.",
  "atk-s0505a1:459_5": "Supinantepi nāgamāti supinepi na agamāsi.",
  "atk-s0505a1:460_0": "297.",
  "atk-s0505a1:460_1": "Tato tassa vattaṁ…pe…",
  "atk-s0505a1:460_2": "avaṇṇayuṁ.",
  "atk-s0505a1:460_3": "Imāya gāthāya navamagāthāya vuttaguṇeyeva ādiantavasena niddisanto devasame brāhmaṇe pakāseti.",
  "atk-s0505a1:460_4": "Te hi viññujātikā paṇḍitā tassa brahmasamassa brāhmaṇassa vattaṁ anusikkhanti pabbajjāya jhānabhāvanāya ca, te ca ime brahmacariyādiguṇe paṭipattiyā eva vaṇṇayantīti.",
  "atk-s0505a1:460_5": "Te sabbepi brāhmaṇā pañcakanipāte doṇasutte vuttanayeneva veditabbā.",
  "atk-s0505a1:461_0": "298.",
  "atk-s0505a1:461_1": "Idāni mariyāde brāhmaṇe dassento āha –",
  "atk-s0505a1:461_2": "“taṇḍulaṁ sayana”nti.",
  "atk-s0505a1:461_3": "Tassattho –",
  "atk-s0505a1:461_4": "tesu ye honti mariyādā, te brāhmaṇā sace yaññaṁ kappetukāmā honti, atha āmakadhaññapaṭiggahaṇā paṭiviratattā nānappakārakaṁ taṇḍulañca, mañcapīṭhādibhedaṁ sayanañca, khomādibhedaṁ vatthañca, gosappitilatelādibhedaṁ sappitelañca yāciya dhammena, “uddissa ariyā tiṭṭhanti, esā ariyāna yācanā”ti evaṁ vuttena uddissaṭhānasaṅkhātena dhammena yācitvā, atha yo yaṁ icchati dātuṁ, tena taṁ dinnataṇḍulādiṁ samodhānetvā saṁkaḍḍhitvā.",
  "atk-s0505a1:461_5": "“Samudānetvā”tipi pāṭho, ekoyevattho.",
  "atk-s0505a1:461_6": "Tato yaññamakappayunti tato gahetvā dānamakaṁsu.",
  "atk-s0505a1:462_0": "299.",
  "atk-s0505a1:462_1": "Karontā ca evametasmiṁ upaṭṭhitasmiṁ dānasaṅkhāte yaññasmiṁ nāssu gāvo haniṁsu te, na te gāviyo haniṁsu.",
  "atk-s0505a1:462_2": "Gāvīmukhena cettha sabbapāṇā vuttāti veditabbā.",
  "atk-s0505a1:462_3": "Kiṁkāraṇā na haniṁsūti?",
  "atk-s0505a1:462_4": "Brahmacariyādiguṇayuttattā.",
  "atk-s0505a1:462_5": "Apica visesato yathā mātā…pe…",
  "atk-s0505a1:462_6": "nāssu gāvo haniṁsu te.",
  "atk-s0505a1:462_7": "Tattha yāsu jāyanti osadhāti yāsu pittādīnaṁ bhesajjabhūtā pañca gorasā jāyanti.",
  "atk-s0505a1:463_0": "300.Annadātiādīsu yasmā pañca gorase paribhuñjantānaṁ khudā vūpasammati, balaṁ vaḍḍhati, chavivaṇṇo vippasīdati, kāyikamānasikaṁ sukhaṁ uppajjati, tasmā annadā baladā vaṇṇadā sukhadā cetāti veditabbā.",
  "atk-s0505a1:463_1": "Sesamettha uttānatthameva.",
  "atk-s0505a1:464_0": "301.",
  "atk-s0505a1:464_1": "Evaṁ te yaññesu gāvo ahanantā puññappabhāvānuggahitasarīrā sukhumālā…pe…",
  "atk-s0505a1:464_2": "sukhamedhittha yaṁ pajā.",
  "atk-s0505a1:464_3": "Tattha sukhumālā mudutaluṇahatthapādāditāya, mahākāyā ārohapariṇāhasampattiyā, vaṇṇavanto suvaṇṇavaṇṇatāya saṇṭhānayuttatāya ca, yasassino lābhaparivārasampadāya.",
  "atk-s0505a1:464_4": "Sehi dhammehīti sakehi cārittehi.",
  "atk-s0505a1:464_5": "Kiccākiccesu ussukāti kiccesu “idaṁ kātabbaṁ”, akiccesu “idaṁ na kātabba”nti ussukkamāpannā hutvāti attho.",
  "atk-s0505a1:464_6": "Evaṁ te porāṇā brāhmaṇā evarūpā hutvā dassanīyā pasādanīyā lokassa paramadakkhiṇeyyā imāya paṭipattiyā yāva loke avattiṁsu, tāva vigataītibhayupaddavā hutvā nānappakārakaṁ sukhaṁ edhittha pāpuṇi, sukhaṁ vā edhittha sukhaṁ vuḍḍhiṁ agamāsi.",
  "atk-s0505a1:464_7": "Ayaṁ pajāti sattalokaṁ nidasseti.",
  "atk-s0505a1:465_0": "302-3.",
  "atk-s0505a1:465_1": "Kālaccayena pana sambhinnamariyādabhāvaṁ āpajjitukāmānaṁ tesaṁ āsi vipallāso…pe…",
  "atk-s0505a1:465_2": "bhāgaso mite.",
  "atk-s0505a1:465_3": "Tattha vipallāsoti viparītasaññā.",
  "atk-s0505a1:465_4": "Aṇuto aṇunti lāmakaṭṭhena parittaṭṭhena appassādaṭṭhena aṇubhūtato kāmaguṇato uppannaṁ jhānasāmaññanibbānasukhāni upanidhāya saṅkhyampi anupagamanena aṇuṁ kāmasukhaṁ, lokuttarasukhaṁ vā upanidhāya aṇubhūtato attanā paṭiladdhalokiyasamāpattisukhato aṇuṁ appakatopi appakaṁ kāmasukhaṁ disvāti adhippāyo.",
  "atk-s0505a1:465_5": "Rājino cāti rañño ca.",
  "atk-s0505a1:465_6": "Viyākāranti sampattiṁ.",
  "atk-s0505a1:465_7": "Ājaññasaṁyutteti assājānīyasaṁyutte.",
  "atk-s0505a1:465_8": "Sukateti dārukammalohakammena suniṭṭhite.",
  "atk-s0505a1:465_9": "Cittasibbaneti sīhacammādīhi alaṅkaraṇavasena citrasibbane.",
  "atk-s0505a1:465_10": "Nivesaneti gharavatthūni.",
  "atk-s0505a1:465_11": "Niveseti tattha patiṭṭhāpitagharāni.",
  "atk-s0505a1:465_12": "Vibhatteti āyāmavitthāravasena vibhattāni.",
  "atk-s0505a1:465_13": "Bhāgaso miteti aṅgaṇadvārapāsādakūṭāgārādivasena koṭṭhāsaṁ koṭṭhāsaṁ katvā mitāni.",
  "atk-s0505a1:465_14": "Kiṁ vuttaṁ hoti?",
  "atk-s0505a1:465_15": "Tesaṁ brāhmaṇānaṁ aṇuto aṇusaññitaṁ kāmasukhañca rañño byākārañca alaṅkatanāriyo ca vuttappakāre rathe ca nivesane nivese ca disvā dukkhesuyeva etesu vatthūsu “sukha”nti pavattattā pubbe pavattanekkhammasaññāvipallāsasaṅkhātā viparītasaññā āsi.",
  "atk-s0505a1:466_0": "304.",
  "atk-s0505a1:466_1": "Te evaṁ viparītasaññā hutvā gomaṇḍalaparibyūḷhaṁ…pe… brāhmaṇā.",
  "atk-s0505a1:466_2": "Tattha gomaṇḍalaparibyūḷhanti goyūthehi parikiṇṇaṁ.",
  "atk-s0505a1:466_3": "Nārīvaragaṇāyutanti varanārīgaṇasaṁyuttaṁ.",
  "atk-s0505a1:466_4": "Uḷāranti vipulaṁ.",
  "atk-s0505a1:466_5": "Mānusaṁ bhoganti manussānaṁ nivesanādibhogavatthuṁ.",
  "atk-s0505a1:466_6": "Abhijjhāyiṁsūti “aho vatidaṁ amhākaṁ assā”ti taṇhaṁ vaḍḍhetvā abhipatthayamānā jhāyiṁsu.",
  "atk-s0505a1:467_0": "305.",
  "atk-s0505a1:467_1": "Evaṁ abhijjhāyantā ca “ete manussā sunhātā suvilittā kappitakesamassū āmuttamaṇiābharaṇā pañcahi kāmaguṇehi paricārenti, mayaṁ pana evaṁ tehi namassiyamānāpi sedamalakiliṭṭhagattā parūḷhakacchanakhalomā bhogarahitā paramakāruññataṁ pattā viharāma.",
  "atk-s0505a1:467_2": "Ete ca hatthikkhandhaassapiṭṭhisivikāsuvaṇṇarathādīhi vicaranti, mayaṁ pādehi.",
  "atk-s0505a1:467_3": "Ete dvibhūmikādipāsādatalesu vasanti, mayaṁ araññarukkhamūlādīsu.",
  "atk-s0505a1:467_4": "Ete ca gonakādīhi attharaṇehi atthatāsu varaseyyāsu sayanti, mayaṁ taṭṭikācammakhaṇḍādīni attharitvā bhūmiyaṁ.",
  "atk-s0505a1:467_5": "Ete nānārasāni bhojanāni bhuñjanti, mayaṁ uñchācariyāya yāpema.",
  "atk-s0505a1:467_6": "Kathaṁ nu kho mayampi etehi sadisā bhaveyyāmā”ti cintetvā “dhanaṁ icchitabbaṁ, na sakkā dhanarahitehi ayaṁ sampatti pāpuṇitu”nti ca avadhāretvā vede bhinditvā dhammayutte purāṇamante nāsetvā adhammayutte kūṭamante ganthetvā dhanatthikā okkākarājānamupasaṅkamma sotthivacanādīni payuñjitvā “amhākaṁ, mahārāja, brāhmaṇavaṁse paveṇiyā āgataṁ porāṇamantapadaṁ atthi, taṁ mayaṁ ācariyamuṭṭhitāya na kassaci bhaṇimhā, taṁ mahārājā sotumarahatī”ti ca vatvā assamedhādiyaññaṁ vaṇṇayiṁsu.",
  "atk-s0505a1:467_7": "Vaṇṇayitvā ca rājānaṁ ussāhentā “yaja, mahārāja, evaṁ pahūtadhanadhañño tvaṁ, natthi te yaññasambhāravekallaṁ, evañhi te yajato sattakulaparivaṭṭā sagge uppajjissantī”ti avocuṁ.",
  "atk-s0505a1:467_8": "Tena nesaṁ taṁ pavattiṁ dassento āha bhagavā “te tattha mante…pe…",
  "atk-s0505a1:467_9": "bahu te dhana”nti.",
  "atk-s0505a1:468_0": "Tattha tatthāti tasmiṁ, yaṁ bhogamabhijjhāyiṁsu, tannimittanti vuttaṁ hoti.",
  "atk-s0505a1:468_1": "Nimittatthe hi etaṁ bhummavacanaṁ.",
  "atk-s0505a1:468_2": "Tadupāgamunti tadā upāgamuṁ.",
  "atk-s0505a1:468_3": "Pahūtadhanadhaññosīti pahūtadhanadhañño bhavissasi, abhisamparāyanti adhippāyo.",
  "atk-s0505a1:468_4": "Āsaṁsāyañhi anāgatepi vattamānavacanaṁ icchanti saddakovidā.",
  "atk-s0505a1:468_5": "Yajassūti yajāhi.",
  "atk-s0505a1:468_6": "Vittaṁ dhananti jātarūpādiratanameva vittikāraṇato vittaṁ, samiddhikāraṇato dhananti vuttaṁ.",
  "atk-s0505a1:468_7": "Atha vā vittanti vittikāraṇabhūtameva ābharaṇādi upakaraṇaṁ, yaṁ “pahūtavittūpakaraṇo”tiādīsu āgacchati.",
  "atk-s0505a1:468_8": "Dhananti hiraññasuvaṇṇādi.",
  "atk-s0505a1:468_9": "Kiṁ vuttaṁ hoti?",
  "atk-s0505a1:468_10": "Te brāhmaṇā mante ganthetvā tadā okkākaṁ upāgamuṁ. Kinti?",
  "atk-s0505a1:468_11": "“Mahārāja, bahū te vittañca dhanañca, yajassu, āyatimpi pahūtadhanadhañño bhavissasī”ti.",
  "atk-s0505a1:469_0": "306.",
  "atk-s0505a1:469_1": "Evaṁ kāraṇaṁ vatvā saññāpentehi tato ca rājā…pe…",
  "atk-s0505a1:469_2": "adā dhanaṁ.",
  "atk-s0505a1:469_3": "Tattha saññattoti ñāpito.",
  "atk-s0505a1:469_4": "Rathesabhoti mahārathesu khattiyesu akampiyaṭṭhena usabhasadiso.",
  "atk-s0505a1:469_5": "“Assamedha”ntiādīsu assamettha medhantīti assamedho, dvīhi pariyaññehi yajitabbassa ekavīsatiyūpassa ṭhapetvā bhūmiñca purise ca avasesasabbavibhavadakkhiṇassa yaññassetaṁ adhivacanaṁ.",
  "atk-s0505a1:469_6": "Purisamettha medhantīti purisamedho, catūhi pariyaññehi yajitabbassa saddhiṁ bhūmiyā assamedhe vuttavibhavadakkhiṇassa yaññassetaṁ adhivacanaṁ.",
  "atk-s0505a1:469_7": "Sammamettha pāsantīti sammāpāso, divase divase sammaṁ khipitvā tassa patitokāse vediṁ katvā saṁhārimehi yūpādīhi sarassatinadiyā nimuggokāsato pabhuti paṭilomaṁ gacchantena yajitabbassa satrayāgassetaṁ adhivacanaṁ.",
  "atk-s0505a1:469_8": "Vājamettha pivantīti vājapeyyo.",
  "atk-s0505a1:469_9": "Ekena pariyaññena sattarasahi pasūhi yajitabbassa beluvayūpassa sattarasakadakkhiṇassa yaññassetaṁ adhivacanaṁ.",
  "atk-s0505a1:469_10": "Natthi ettha aggaḷāti niraggaḷo, navahi pariyaññehi yajitabbassa saddhiṁ bhūmiyā ca purisehi ca assamedhe vuttavibhavadakkhiṇassa sabbamedhapariyāyanāmassa assamedhavikappassetaṁ adhivacanaṁ.",
  "atk-s0505a1:469_11": "Sesamettha pākaṭameva.",
  "atk-s0505a1:470_0": "307-8.",
  "atk-s0505a1:470_1": "Idāni yaṁ vuttaṁ “brāhmaṇānamadā dhana”nti, taṁ dassento “gāvo sayanañcā”ti gāthādvayamāha.",
  "atk-s0505a1:470_2": "So hi rājā “dīgharattaṁ lūkhāhārena kilantā pañca gorase paribhuñjantū”ti nesaṁ sapuṅgavāni goyūthāneva adāsi, tathā “dīgharattaṁ thaṇḍilasāyitāya thūlasāṭakanivāsanena ekaseyyāya pādacārena rukkhamūlādivāsena ca kilantā gonakādiatthatavarasayanādīsu sukhaṁ anubhontū”ti nesaṁ mahagghāni sayanādīni ca adāsi.",
  "atk-s0505a1:470_3": "Evametaṁ nānappakārakaṁ aññañca hiraññasuvaṇṇādidhanaṁ adāsi.",
  "atk-s0505a1:470_4": "Tenāha bhagavā –",
  "atk-s0505a1:470_5": "“gāvo sayanañca vatthañca…pe…",
  "atk-s0505a1:470_6": "brāhmaṇānamadā dhana”nti.",
  "atk-s0505a1:471_0": "309-10.",
  "atk-s0505a1:471_1": "Evaṁ tassa rañño santikā te ca tattha…pe…",
  "atk-s0505a1:471_2": "puna mupāgamuṁ.",
  "atk-s0505a1:471_3": "Kiṁ vuttaṁ hoti?",
  "atk-s0505a1:471_4": "Tassa rañño santikā te brāhmaṇā tesu yāgesu dhanaṁ labhitvā dīgharattaṁ divase divase evameva ghāsacchādanaṁ pariyesitvā nānappakārakaṁ vatthukāma sannidhiṁsamarocayuṁ.",
  "atk-s0505a1:471_5": "Tato tesaṁ icchāvatiṇṇānaṁ khīrādipañcagorasassādavasena rasataṇhāya otiṇṇacittānaṁ “khīrādīnipi tāva gunnaṁ sādūni, addhā imāsaṁ maṁsaṁ sādutaraṁ bhavissatī”ti evaṁ maṁsaṁ paṭicca bhiyyo taṇhā pavaḍḍhatha.",
  "atk-s0505a1:471_6": "Tato cintesuṁ –",
  "atk-s0505a1:471_7": "“sace mayaṁ māretvā khādissāma, gārayhā bhavissāma, yaṁnūna mante gantheyyāmā”ti.",
  "atk-s0505a1:471_8": "Atha punapi vedaṁ bhinditvā tadanurūpe te tattha mante ganthetvā te brāhmaṇā tannimittaṁ kūṭamante ganthetvā okkākarājānaṁ puna upāgamiṁsu.",
  "atk-s0505a1:471_9": "Imamatthaṁ bhāsamānā “yathā āpo ca…pe…",
  "atk-s0505a1:471_10": "bahu te dhana”nti.",
  "atk-s0505a1:472_0": "Kiṁ vuttaṁ hoti?",
  "atk-s0505a1:472_1": "Amhākaṁ, mahārāja, mantesu etadāgataṁ yathā āpo hatthadhovanādisabbakiccesu pāṇīnaṁ upayogaṁ gacchati, natthi tesaṁ tatonidānaṁ pāpaṁ. Kasmā?",
  "atk-s0505a1:472_2": "Yasmā parikkhāro so hi pāṇinaṁ, upakaraṇatthāya uppannoti adhippāyo.",
  "atk-s0505a1:472_3": "Yathā cāyaṁ mahāpathavī gamanaṭṭhānādisabbakiccesu kahāpaṇasaṅkhātaṁ hiraññaṁ suvaṇṇarajatādibhedaṁ dhanaṁ, yavagodhūmādibhedaṁ dhāniyañca, saṁvohārādisabbakiccesu upayogaṁ gacchati, evaṁ gāvo manussānaṁ sabbakiccesu upayogagamanatthāya uppannā.",
  "atk-s0505a1:472_4": "Tasmā etā hanitvā nānappakārake yāge yajassu bahu te vittaṁ, yajassu bahu te dhananti.",
  "atk-s0505a1:473_0": "311-12.",
  "atk-s0505a1:473_1": "Evaṁ purimanayeneva tato ca rājā…pe…",
  "atk-s0505a1:473_2": "aghātayi, yaṁ tato pubbe kañci sattaṁ na pādā…pe… ghātayi.",
  "atk-s0505a1:473_3": "Tadā kira brāhmaṇā yaññāvāṭaṁ gāvīnaṁ pūretvā maṅgalausabhaṁ bandhitvā rañño mūlaṁ netvā “mahārāja, gomedhayaññaṁ yajassu, evaṁ te brahmalokassa maggo visuddho bhavissatī”ti āhaṁsu.",
  "atk-s0505a1:473_4": "Rājā katamaṅgalakicco khaggaṁ gahetvā puṅgavena saha anekasatasahassā gāvo māresi.",
  "atk-s0505a1:473_5": "Brāhmaṇā yaññāvāṭe maṁsāni chinditvā khādiṁsu, pītakodātarattakambale ca pārupitvā māresuṁ.",
  "atk-s0505a1:473_6": "Tadupādāya kira gāvo pārute disvā ubbijjanti.",
  "atk-s0505a1:473_7": "Tenāha bhagavā –",
  "atk-s0505a1:473_8": "“na pādā…pe…",
  "atk-s0505a1:473_9": "ghātayī”ti.",
  "atk-s0505a1:474_0": "313.Tato devāti evaṁ tasmiṁ rājini gāviyo ghātetumāraddhe atha tadanantarameva taṁ goghātakaṁ disvā ete cātumahārājikādayo devā ca, pitaroti brāhmaṇesu laddhavohārā brahmāno ca, sakko devānamindo ca, pabbatapādanivāsino dānavayakkhasaññitā asurarakkhasā ca “adhammo adhammo”ti evaṁ vācaṁ nicchārentā “dhi manussā, dhi manussā”ti ca vadantā pakkanduṁ.",
  "atk-s0505a1:474_1": "Evaṁ bhūmito pabhuti so saddo muhuttena yāva brahmalokā agamāsi, ekadhikkāraparipuṇṇo loko ahosi.",
  "atk-s0505a1:474_2": "Kiṁ kāraṇaṁ?",
  "atk-s0505a1:474_3": "Yaṁ satthaṁ nipatī gave, yasmā gāvimhi satthaṁ nipatīti vuttaṁ hoti.",
  "atk-s0505a1:475_0": "314.",
  "atk-s0505a1:475_1": "Na kevalañca devādayo pakkanduṁ, ayamaññopi loke anattho udapādi –",
  "atk-s0505a1:475_2": "ye hi te tayo rogā pure āsuṁ, icchā anasanaṁ jarā, kiñci kiñcideva patthanataṇhā ca khudā ca paripākajarā cāti vuttaṁ hoti.",
  "atk-s0505a1:475_3": "Te pasūnañca samārambhā, aṭṭhānavutimāgamuṁ, cakkhurogādinā bhedena aṭṭhanavutibhāvaṁ pāpuṇiṁsūti attho.",
  "atk-s0505a1:476_0": "315.",
  "atk-s0505a1:476_1": "Idāni bhagavā taṁ pasusamārambhaṁ nindanto āha “eso adhammo”ti.",
  "atk-s0505a1:476_2": "Tassattho eso pasusamārambhasaṅkhāto kāyadaṇḍādīnaṁ tiṇṇaṁ daṇḍānaṁ aññataradaṇḍabhūto dhammato apetattā adhammo okkanto ahu, pavatto āsi, so ca kho tato pabhuti pavattattā purāṇo, yassa okkamanato pabhuti kenaci pādādinā ahiṁsanato adūsikāyo gāvo haññanti.",
  "atk-s0505a1:476_3": "Yā ghātentā dhammā dhaṁsanti cavanti parihāyanti yājakā yaññayājino janāti.",
  "atk-s0505a1:477_0": "316.Evameso aṇudhammoti evaṁ eso lāmakadhammo hīnadhammo, adhammoti vuttaṁ hoti.",
  "atk-s0505a1:477_1": "Yasmā vā ettha dānadhammopi appako atthi, tasmā taṁ sandhāyāha “aṇudhammo”ti.",
  "atk-s0505a1:477_2": "Porāṇoti tāva cirakālato pabhuti pavattattā porāṇo.",
  "atk-s0505a1:477_3": "Viññūhi pana garahitattā viññūgarahitoti veditabbo.",
  "atk-s0505a1:477_4": "Yasmā ca viññugarahito, tasmā yattha edisakaṁ passati, yājakaṁ garahatī jano. Kathaṁ?",
  "atk-s0505a1:477_5": "“Abbudaṁ brāhmaṇehi uppāditaṁ, gāvo vadhitvā maṁsaṁ khādantī”ti evamādīni vatvāti ayamettha anussavo.",
  "atk-s0505a1:478_0": "317.Evaṁ dhamme viyāpanneti evaṁ porāṇe brāhmaṇadhamme naṭṭhe.",
  "atk-s0505a1:478_1": "“Viyāvatte”tipi pāṭho, viparivattitvā aññathā bhūteti attho.",
  "atk-s0505a1:478_2": "Vibhinnā suddavessikāti pubbe samaggā viharantā suddā ca vessā ca te vibhinnā.",
  "atk-s0505a1:478_3": "Puthū vibhinnā khattiyāti khattiyāpi bahū aññamaññaṁ bhinnā.",
  "atk-s0505a1:478_4": "Patiṁ bhariyāvamaññathāti bhariyā ca gharāvāsatthaṁ issariyabale ṭhapitā puttabalādīhi upetā hutvā patiṁ avamaññatha, paribhavi avamaññi na sakkaccaṁ upaṭṭhāsi.",
  "atk-s0505a1:479_0": "318.",
  "atk-s0505a1:479_1": "Evaṁ aññamaññaṁ vibhinnā samānā khattiyā brahmabandhū ca…pe…",
  "atk-s0505a1:479_2": "kāmānaṁ vasamanvagunti.",
  "atk-s0505a1:479_3": "Khattiyā ca brāhmaṇā ca ye caññe vessasuddā yathā saṅkaraṁ nāpajjanti, evaṁ attano attano gottena rakkhitattā gottarakkhitā.",
  "atk-s0505a1:479_4": "Te sabbepi taṁ jātivādaṁ niraṁkatvā, “ahaṁ khattiyo, ahaṁ brāhmaṇo”ti etaṁ sabbampi nāsetvā pañcakāmaguṇasaṅkhātānaṁ kāmānaṁ vasaṁ anvaguṁ āsattaṁ pāpuṇiṁsu, kāmahetu na kiñci akattabbaṁ nākaṁsūti vuttaṁ hoti.",
  "atk-s0505a1:480_0": "Evamettha bhagavā “isayo pubbakā”tiādīhi navahi gāthāhi porāṇānaṁ brāhmaṇānaṁ vaṇṇaṁ bhāsitvā “yo nesaṁ paramo”ti gāthāya brahmasamaṁ, “tassa vattamanusikkhantā”ti gāthāya devasamaṁ, “taṇḍulaṁ sayana”ntiādikāhi catūhi gāthāhi mariyādaṁ, “tesaṁ āsi vipallāso”tiādīhi sattarasahi gāthāhi sambhinnamariyādaṁ, tassa vippaṭipattiyā devādīnaṁ pakkandanādidīpanatthañca dassetvā desanaṁ niṭṭhāpesi.",
  "atk-s0505a1:480_1": "Brāhmaṇacaṇḍālo pana idha avuttoyeva. Kasmā?",
  "atk-s0505a1:480_2": "Yasmā vipattiyā akāraṇaṁ.",
  "atk-s0505a1:480_3": "Brāhmaṇadhammasampattiyā hi brahmasamadevasamamariyādā kāraṇaṁ honti, vipattiyā sambhinnamariyādo.",
  "atk-s0505a1:480_4": "Ayaṁ pana doṇasutte vuttappakāro brāhmaṇacaṇḍālo brāhmaṇadhammavipattiyāpi akāraṇaṁ. Kasmā?",
  "atk-s0505a1:480_5": "Vipanne dhamme uppannattā.",
  "atk-s0505a1:480_6": "Tasmā taṁ adassetvāva desanaṁ niṭṭhāpesi.",
  "atk-s0505a1:480_7": "Etarahi pana sopi brāhmaṇacaṇḍālo dullabho.",
  "atk-s0505a1:480_8": "Evamayaṁ brāhmaṇānaṁ dhammo vinaṭṭho.",
  "atk-s0505a1:480_9": "Tenevāha doṇo brāhmaṇo –",
  "atk-s0505a1:480_10": "“evaṁ sante mayaṁ, bho gotama, brāhmaṇacaṇḍālampi na pūremā”ti.",
  "atk-s0505a1:480_11": "Sesamettha vuttanayameva.",
  "atk-s0505a1:481_0": "Paramatthajotikāya khuddaka-aṭṭhakathāya",
  "atk-s0505a1:482_0": "Suttanipāta-aṭṭhakathāya brāhmaṇadhammikasuttavaṇṇanā niṭṭhitā.",
  "atk-s0505a1:483_0": "8. Dhammasutta-(nāvāsutta)-vaṇṇanā",
  "atk-s0505a1:484_0": "319.Yasmāhi dhammanti dhammasuttaṁ, “nāvāsutta”ntipi vuccati.",
  "atk-s0505a1:484_1": "Kā uppatti?",
  "atk-s0505a1:484_2": "Idaṁ suttaṁ āyasmantaṁ sāriputtattheraṁ ārabbha vuttaṁ.",
  "atk-s0505a1:484_3": "Ayamettha saṅkhepo, vitthāro pana dvinnaṁ aggasāvakānaṁ uppattito pabhuti veditabbo.",
  "atk-s0505a1:484_4": "Seyyathidaṁ –",
  "atk-s0505a1:484_5": "anuppanne kira bhagavati dve aggasāvakā ekaṁ asaṅkhyeyyaṁ kappasatasahassañca pāramiyo pūretvā devaloke nibbattā.",
  "atk-s0505a1:484_6": "Tesaṁ paṭhamo cavitvā rājagahassa avidūre upatissagāmo nāma brāhmaṇānaṁ bhogagāmo atthi, tattha saṭṭhiadhikapañcakoṭisatadhanavibhavassa gāmasāmino brāhmaṇassa rūpasārī nāma brāhmaṇī, tassā kucchiyaṁ paṭisandhiṁ aggahesi.",
  "atk-s0505a1:484_7": "Dutiyo tassevāvidūre kolitagāmo nāma brāhmaṇānaṁ bhogagāmo atthi.",
  "atk-s0505a1:484_8": "Tattha tathārūpavibhavasseva gāmasāmino brāhmaṇassa moggallānī nāma brāhmaṇī, tassā kucchiyaṁ taṁ divasameva paṭisandhiṁ aggahesi.",
  "atk-s0505a1:484_9": "Evaṁ tesaṁ ekadivasameva paṭisandhiggahaṇañca gabbhavuṭṭhānañca ahosi.",
  "atk-s0505a1:484_10": "Ekadivaseyeva ca nesaṁ ekassa upatissagāme jātattā upatisso, ekassa kolitagāme jātattā kolitoti nāmamakaṁsu.",
  "atk-s0505a1:485_0": "Te sahapaṁsuṁ kīḷantā sahāyakā anupubbena vuḍḍhiṁ pāpuṇiṁsu, ekamekassa ca pañcapañcamāṇavakasatāni parivārā ahesuṁ.",
  "atk-s0505a1:485_1": "Te uyyānaṁ vā nadītitthaṁ vā gacchantā saparivārāyeva gacchanti.",
  "atk-s0505a1:485_2": "Eko pañcahi suvaṇṇasivikāsatehi, dutiyo pañcahi ājaññarathasatehi.",
  "atk-s0505a1:485_3": "Tadā ca rājagahe kālānukālaṁ giraggasamajjo nāma hoti.",
  "atk-s0505a1:485_4": "Sāyanhasamaye nagaravemajjhe yattha sakalaaṅgamagadhavāsino abhiññātā khattiyakumārādayo sannipatitvā supaññattesu mañcapīṭhādīsu nisinnā samajjavibhūtiṁ passanti.",
  "atk-s0505a1:485_5": "Atha te sahāyakā tena parivārena saddhiṁ tattha gantvā paññattāsanesu nisīdiṁsu.",
  "atk-s0505a1:485_6": "Tato upatisso samajjavibhūtiṁ passanto mahājanakāyaṁ sannipatitaṁ disvā “ettako janakāyo vassasataṁ appatvāva marissatī”ti cintesi.",
  "atk-s0505a1:485_7": "Tassa maraṇaṁ āgantvā nalāṭante patiṭṭhitaṁ viya ahosi, tathā kolitassa.",
  "atk-s0505a1:485_8": "Tesaṁ anekappakāresu naṭesu naccantesu dassanamattepi cittaṁ na nami, aññadatthu saṁvegoyeva udapādi.",
  "atk-s0505a1:486_0": "Atha vuṭṭhite samajje pakkantāya parisāya sakaparivārena pakkantesu tesu sahāyesu kolito upatissaṁ pucchi –",
  "atk-s0505a1:486_1": "“kiṁ, samma, nāṭakādidassanena tava pamodanamattampi nāhosī”ti?",
  "atk-s0505a1:486_2": "So tassa taṁ pavattiṁ ārocetvā tampi tatheva paṭipucchi.",
  "atk-s0505a1:486_3": "Sopi tassa attano pavattiṁ ārocetvā “ehi, samma, pabbajitvā amataṁ gavesāmā”ti āha.",
  "atk-s0505a1:486_4": "“Sādhu sammā”ti upatisso taṁ sampaṭicchi.",
  "atk-s0505a1:486_5": "Tato dvepi janā taṁ sampattiṁ chaḍḍetvā punadeva rājagahamanuppattā.",
  "atk-s0505a1:486_6": "Tena ca samayena rājagahe sañcayo nāma paribbājako paṭivasati.",
  "atk-s0505a1:486_7": "Te tassa santike pañcahi māṇavakasatehi saddhiṁ pabbajitvā katipāheneva tayo vede sabbañca paribbājakasamayaṁ uggahesuṁ.",
  "atk-s0505a1:486_8": "Te tesaṁ satthānaṁ ādimajjhapariyosānaṁ upaparikkhantā pariyosānaṁ adisvā ācariyaṁ pucchiṁsu –",
  "atk-s0505a1:486_9": "“imesaṁ satthānaṁ ādimajjhaṁ dissati, pariyosānaṁ pana na dissati ‘idaṁ nāma imehi satthehi pāpuṇeyyāti, yato uttari pāpuṇitabbaṁ natthī”’ti.",
  "atk-s0505a1:486_10": "Sopi āha –",
  "atk-s0505a1:486_11": "“ahampi tesaṁ tathāvidhaṁ pariyosānaṁ na passāmī”ti.",
  "atk-s0505a1:486_12": "Te āhaṁsu –",
  "atk-s0505a1:486_13": "“tena hi mayaṁ imesaṁ pariyosānaṁ gavesāmā”ti.",
  "atk-s0505a1:486_14": "Te ācariyo “yathāsukhaṁ gavesathā”ti āha.",
  "atk-s0505a1:486_15": "Evaṁ te tena anuññātā amataṁ gavesamānā āhiṇḍantā jambudīpe pākaṭā ahesuṁ.",
  "atk-s0505a1:486_16": "Tehi khattiyapaṇḍitādayo pañhaṁ puṭṭhā uttaruttariṁ na sampāyanti.",
  "atk-s0505a1:486_17": "“Upatisso kolito”ti vutte pana “ke ete, na kho mayaṁ jānāmā”ti bhaṇantā natthi, evaṁ vissutā ahesuṁ.",
  "atk-s0505a1:487_0": "Evaṁ tesu amatapariyesanaṁ caramānesu amhākaṁ bhagavā loke uppajjitvā pavattitavaradhammacakko anupubbena rājagahamanuppatto.",
  "atk-s0505a1:487_1": "Te ca paribbājakā sakalajambudīpaṁ caritvā tiṭṭhatu amataṁ, antamaso pariyosānapañhavissajjanamattampi alabhantā punadeva rājagahaṁ agamaṁsu.",
  "atk-s0505a1:487_2": "Atha kho āyasmā assaji pubbaṇhasamayaṁ nivāsetvāti yāva tesaṁ pabbajjā, tāva sabbaṁ pabbajjākkhandhake āgatanayeneva vitthārato daṭṭhabbaṁ.",
  "atk-s0505a1:488_0": "Evaṁ pabbajitesu tesu dvīsu sahāyakesu āyasmā sāriputto aḍḍhamāsena sāvakapāramīñāṇaṁ sacchākāsi.",
  "atk-s0505a1:488_1": "So yadā assajittherena saddhiṁ ekavihāre vasati, tadā bhagavato upaṭṭhānaṁ gantvā anantaraṁ therassa upaṭṭhānaṁ gacchati “pubbācariyo me ayamāyasmā, etamahaṁ nissāya bhagavato sāsanaṁ aññāsi”nti gāravena.",
  "atk-s0505a1:488_2": "Yadā pana assajittherena saddhiṁ ekavihāre na vasati, tadā yassaṁ disāyaṁ thero vasati, taṁ disaṁ oloketvā pañcapatiṭṭhitena vanditvā añjaliṁ paggayha namassati.",
  "atk-s0505a1:488_3": "Taṁ disvā keci bhikkhū kathaṁ samuṭṭhāpesuṁ –",
  "atk-s0505a1:488_4": "“sāriputto aggasāvako hutvā disaṁ namassati, ajjāpi maññe brāhmaṇadiṭṭhi appahīnā”ti.",
  "atk-s0505a1:488_5": "Atha bhagavā dibbāya sotadhātuyā taṁ kathāsallāpaṁ sutvā paññattavarabuddhāsane nisinnaṁyeva attānaṁ dassento bhikkhū āmantesi –",
  "atk-s0505a1:488_6": "“kāya nuttha, bhikkhave, etarahi kathāya sannisinnā”ti ?",
  "atk-s0505a1:488_7": "Te taṁ pavattiṁ ācikkhiṁsu.",
  "atk-s0505a1:488_8": "Tato bhagavā “na, bhikkhave, sāriputto disaṁ namassati, yaṁ nissāya sāsanaṁ aññāsi, taṁ attano ācariyaṁ vandati namassati sammāneti, ācariyapūjako, bhikkhave, sāriputto”ti vatvā tattha sannipatitānaṁ dhammadesanatthaṁ imaṁ suttamabhāsi.",
  "atk-s0505a1:489_0": "Tattha yasmā hi dhammaṁ puriso vijaññāti yato puggalā piṭakattayappabhedaṁ pariyattidhammaṁ vā, pariyattiṁ sutvā adhigantabbaṁ navalokuttarappabhedaṁ paṭivedhadhammaṁ vā puriso vijaññā jāneyya vedeyya.",
  "atk-s0505a1:489_1": "“Yassā”tipi pāṭho, so evattho.",
  "atk-s0505a1:489_2": "Indaṁva naṁ devatā pūjayeyyāti yathā sakkaṁ devānamindaṁ dvīsu devalokesu devatā pūjenti, evaṁ so puggalo taṁ puggalaṁ kālasseva vuṭṭhāya upāhanaomuñcanādiṁ sabbaṁ vattapaṭivattaṁ karonto pūjeyya sakkareyya garukareyya.",
  "atk-s0505a1:489_3": "Kiṁ kāraṇaṁ?",
  "atk-s0505a1:489_4": "So pūjito…pe…",
  "atk-s0505a1:489_5": "pātukaroti dhammaṁ, so ācariyo evaṁ pūjito tasmiṁ antevāsimhi pasannacitto pariyattipaṭivedhavasena bahussuto desanāvaseneva pariyattidhammañca, desanaṁ sutvā yathānusiṭṭhaṁ paṭipattiyā adhigantabbaṁ paṭivedhadhammañca pātukaroti deseti, desanāya vā pariyattidhammaṁ, upamāvasena attanā adhigatapaṭivedhadhammaṁ pātukaroti.",
  "atk-s0505a1:490_0": "320.Tadaṭṭhikatvāna nisamma dhīroti evaṁ pasannena ācariyena pātukataṁ dhammaṁ aṭṭhikatvāna suṇitvā upadhāraṇasamatthatāya dhīro puriso.",
  "atk-s0505a1:490_1": "Dhammānudhammaṁ paṭipajjamānoti lokuttaradhammassa anulomattā anudhammabhūtaṁ vipassanaṁ bhāvayamāno.",
  "atk-s0505a1:490_2": "Viññū vibhāvī nipuṇo ca hotīti viññutāsaṅkhātāya paññāya adhigamena viññū, vibhāvetvā paresampi pākaṭaṁ katvā ñāpanasamatthatāya vibhāvī, paramasukhumatthapaṭivedhatāya nipuṇo ca hoti.",
  "atk-s0505a1:490_3": "Yo tādisaṁ bhajati appamattoti yo tādisaṁ pubbe vuttappakāraṁ bahussutaṁ appamatto tappasādanaparo hutvā bhajati.",
  "atk-s0505a1:491_0": "321.",
  "atk-s0505a1:491_1": "Evaṁ paṇḍitācariyasevanaṁ pasaṁsitvā idāni bālācariyasevanaṁ nindanto “khuddañca bāla”nti imaṁ gāthamāha.",
  "atk-s0505a1:491_2": "Tattha khuddanti khuddena kāyakammādinā samannāgataṁ, paññābhāvato bālaṁ.",
  "atk-s0505a1:491_3": "Anāgatatthanti anadhigatapariyattipaṭivedhatthaṁ.",
  "atk-s0505a1:491_4": "Usūyakanti issāmanakatāya antevāsikassa vuḍḍhiṁ asahamānaṁ.",
  "atk-s0505a1:491_5": "Sesamettha pākaṭameva padato.",
  "atk-s0505a1:491_6": "Adhippāyato pana yo bahucīvarādilābhī ācariyo antevāsikānaṁ cīvarādīni na sakkoti dātuṁ, dhammadāne pana aniccadukkhānattavacanamattampi na sakkoti.",
  "atk-s0505a1:491_7": "Etehi khuddatādidhammehi samannāgatattā taṁ khuddaṁ bālaṁ anāgatatthaṁ usūyakaṁ ācariyaṁ upasevamāno “pūtimacchaṁ kusaggenā”ti vuttanayena sayampi bālo hoti.",
  "atk-s0505a1:491_8": "Tasmā idha sāsane kiñci appamattakampi pariyattidhammaṁ paṭivedhadhammaṁ vā avibhāvayitvā ca avijānitvā ca yassa dhammesu kaṅkhā, taṁ ataritvā maraṇaṁ upetīti evamassa attho veditabbo.",
  "atk-s0505a1:492_0": "322-3.",
  "atk-s0505a1:492_1": "Idāni tassevatthassa pākaṭakaraṇatthaṁ “yathā naro”ti gāthādvayamāha.",
  "atk-s0505a1:492_2": "Tattha āpaganti nadiṁ.",
  "atk-s0505a1:492_3": "Mahodakanti bahuudakaṁ.",
  "atk-s0505a1:492_4": "Salilanti ito cito ca gataṁ, vitthiṇṇanti vuttaṁ hoti.",
  "atk-s0505a1:492_5": "“Sarita”ntipi pāṭho, so evattho.",
  "atk-s0505a1:492_6": "Sīghasotanti hārahārikaṁ, vegavatinti vuttaṁ hoti.",
  "atk-s0505a1:492_7": "Kiṁ soti ettha “so vuyhamāno”ti iminā ca sokārena tassa narassa niddiṭṭhattā nipātamatto sokāro.",
  "atk-s0505a1:492_8": "Kiṁ sūti vuttaṁ hoti yathā “na bhavissāmi nāma so, vinassissāmi nāma so”ti.",
  "atk-s0505a1:492_9": "Dhammanti pubbe vuttaṁ duvidhameva.",
  "atk-s0505a1:492_10": "Anisāmayatthanti anisāmetvā atthaṁ.",
  "atk-s0505a1:492_11": "Sesamettha pākaṭameva padato.",
  "atk-s0505a1:493_0": "Adhippāyato pana yathā yo kocideva naro vuttappakāraṁ nadiṁ otaritvā tāya nadiyā vuyhamāno anusotagāmī sotameva anugacchanto pare pāratthike kiṁ sakkhati pāraṁ netuṁ.",
  "atk-s0505a1:493_1": "“Sakkatī”tipi pāṭho.",
  "atk-s0505a1:493_2": "Tatheva duvidhampi dhammaṁ attano paññāya avibhāvayitvā bahussutānañca santike atthaṁ anisāmetvā sayaṁ avibhāvitattā ajānanto anisāmitattā ca avitiṇṇakaṅkho pare kiṁ sakkhati nijjhāpetuṁ pekkhāpetunti evamettha attho daṭṭhabbo.",
  "atk-s0505a1:493_3": "“So vata, cunda, attanā palipapalipanno”tiādikañcettha suttapadaṁ anussaritabbaṁ.",
  "atk-s0505a1:494_0": "324-5.",
  "atk-s0505a1:494_1": "Evaṁ bālasevanāya bālassa paraṁ nijjhāpetuṁ asamatthatāya pākaṭakaraṇatthaṁ upamaṁ vatvā idāni “yo tādisaṁ bhajati appamatto”ti ettha vuttassa paṇḍitassa pare nijjhāpetuṁ samatthatāya pākaṭakaraṇatthaṁ “yathāpi nāva”nti gāthādvayamāha.",
  "atk-s0505a1:494_2": "Tattha phiyenāti dabbipadarena.",
  "atk-s0505a1:494_3": "Rittenāti veḷudaṇḍena.",
  "atk-s0505a1:494_4": "Tatthāti tassaṁ nāvāyaṁ.",
  "atk-s0505a1:494_5": "Tatrūpayaññūti tassā nāvāya āharaṇapaṭiharaṇādiupāyajānanena maggapaṭipādanena upāyaññū.",
  "atk-s0505a1:494_6": "Sikkhitasikkhatāya sukusalahatthatāya ca kusalo.",
  "atk-s0505a1:494_7": "Uppannupaddavapaṭikārasamatthatāya mutīmā.",
  "atk-s0505a1:494_8": "Vedagūti vedasaṅkhātehi catūhi maggañāṇehi gato.",
  "atk-s0505a1:494_9": "Bhāvitattoti tāyeva maggabhāvanāya bhāvitacitto.",
  "atk-s0505a1:494_10": "Bahussutoti pubbe vuttanayeneva.",
  "atk-s0505a1:494_11": "Avedhadhammoti aṭṭhahi lokadhammehi akampaniyasabhāvo.",
  "atk-s0505a1:494_12": "Sotāvadhānūpanisūpapanneti sotaodahanena ca maggaphalānaṁ upanissayena ca upapanne.",
  "atk-s0505a1:494_13": "Sesaṁ uttānapadatthameva.",
  "atk-s0505a1:494_14": "Adhippāyayojanāpi sakkā purimanayeneva jānitunti na vitthāritā.",
  "atk-s0505a1:495_0": "326.",
  "atk-s0505a1:495_1": "Evaṁ paṇḍitassa pare nijjhāpetuṁ samatthabhāvapākaṭakaraṇatthaṁ upamaṁ vatvā tassā paṇḍitasevanāya niyojento “tasmā have”ti imaṁ avasānagāthamāha.",
  "atk-s0505a1:495_2": "Tatrāyaṁ saṅkhepattho –",
  "atk-s0505a1:495_3": "yasmā upanissayasampannā paṇḍitasevanena visesaṁ pāpuṇanti, tasmā have sappurisaṁ bhajetha.",
  "atk-s0505a1:495_4": "Kīdisaṁ sappurisaṁ bhajetha?",
  "atk-s0505a1:495_5": "Medhāvinañceva bahussutañca, paññāsampattiyā ca medhāvinaṁ vuttappakārasutadvayena ca bahussutaṁ.",
  "atk-s0505a1:495_6": "Tādisañhi bhajamāno tena bhāsitassa dhammassa aññāya atthaṁ evaṁ ñatvā ca yathānusiṭṭhaṁ paṭipajjamāno tāya paṭipattiyā paṭivedhavasena viññātadhammo so maggaphalanibbānappabhedaṁ lokuttarasukhaṁ labhetha adhigaccheyya pāpuṇeyyāti arahattanikūṭena desanaṁ samāpesīti.",
  "atk-s0505a1:496_0": "Paramatthajotikāya khuddaka-aṭṭhakathāya",
  "atk-s0505a1:497_0": "Suttanipāta-aṭṭhakathāya dhammasuttavaṇṇanā niṭṭhitā.",
  "atk-s0505a1:498_0": "9. Kiṁsīlasuttavaṇṇanā",
  "atk-s0505a1:499_0": "327.Kiṁsīloti kiṁsīlasuttaṁ.",
  "atk-s0505a1:499_1": "Kā uppatti?",
  "atk-s0505a1:499_2": "Āyasmato sāriputtassa gihisahāyako eko therasseva pituno vaṅgantabrāhmaṇassa sahāyassa brāhmaṇassa putto saṭṭhikoṭiadhikaṁ pañcasatakoṭidhanaṁ pariccajitvā āyasmato sāriputtattherassa santike pabbajitvā sabbaṁ buddhavacanaṁ pariyāpuṇi.",
  "atk-s0505a1:499_3": "Tassa thero bahuso ovaditvā kammaṭṭhānamadāsi, so tena visesaṁ nādhigacchati.",
  "atk-s0505a1:499_4": "Tato thero “buddhaveneyyo eso”ti ñatvā taṁ ādāya bhagavato santikaṁ gantvā taṁ bhikkhuṁ ārabbha puggalaṁ aniyametvā “kiṁsīlo”ti pucchi.",
  "atk-s0505a1:499_5": "Athassa bhagavā tato paraṁ abhāsi.",
  "atk-s0505a1:499_6": "Tattha kiṁsīloti kīdisena vārittasīlena samannāgato, kīdisapakatiko vā.",
  "atk-s0505a1:499_7": "Kiṁsamācāroti kīdisena cārittena yutto.",
  "atk-s0505a1:499_8": "Kāni kammānibrūhayanti kāni kāyakammādīni vaḍḍhento.",
  "atk-s0505a1:499_9": "Naro sammā niviṭṭhassāti abhirato naro sāsane sammā patiṭṭhito bhaveyya.",
  "atk-s0505a1:499_10": "Uttamatthañca pāpuṇeti sabbatthānaṁ uttamaṁ arahattañca pāpuṇeyyāti vuttaṁ hoti.",
  "atk-s0505a1:500_0": "328.",
  "atk-s0505a1:500_1": "Tato bhagavā “sāriputto aḍḍhamāsūpasampanno sāvakapāramippatto, kasmā ādikammikaputhujjanapañhaṁ pucchatī”ti āvajjento “saddhivihārikaṁ ārabbhā”ti ñatvā pucchāya vuttaṁ cārittasīlaṁ avibhajitvāva tassa sappāyavasena dhammaṁ desento “vuḍḍhāpacāyī”tiādimāha.",
  "atk-s0505a1:501_0": "Tattha paññāvuḍḍho, guṇavuḍḍho, jātivuḍḍho, vayovuḍḍhoti cattāro vuḍḍhā.",
  "atk-s0505a1:501_1": "Jātiyā hi daharopi bahussuto bhikkhu appassutamahallakabhikkhūnamantare bāhusaccapaññāya vuḍḍhattā paññāvuḍḍho.",
  "atk-s0505a1:501_2": "Tassa hi santike mahallakabhikkhūpi buddhavacanaṁ pariyāpuṇanti, ovādavinicchayapañhavissajjanāni ca paccāsīsanti.",
  "atk-s0505a1:501_3": "Tathā daharopi bhikkhu adhigamasampanno guṇavuḍḍho nāma.",
  "atk-s0505a1:501_4": "Tassa hi ovāde patiṭṭhāya mahallakāpi vipassanāgabbhaṁ gahetvā arahattaphalaṁ pāpuṇanti.",
  "atk-s0505a1:501_5": "Tathā daharopi rājā khattiyo muddhāvasitto brāhmaṇo vā sesajanassa vandanārahato jātivuḍḍho nāma.",
  "atk-s0505a1:501_6": "Sabbo pana paṭhamajāto vayovuḍḍho nāma.",
  "atk-s0505a1:501_7": "Tattha yasmā paññāya sāriputtattherassa sadiso natthi ṭhapetvā bhagavantaṁ, tathā guṇenapi aḍḍhamāsena sabbasāvakapāramīñāṇassa paṭividdhattā.",
  "atk-s0505a1:501_8": "Jātiyāpi so brāhmaṇamahāsālakule uppanno, tasmā tassa bhikkhuno vayena samānopi so imehi tīhi kāraṇehi vuḍḍho.",
  "atk-s0505a1:501_9": "Imasmiṁ panatthe paññāguṇehi eva vuḍḍhabhāvaṁ sandhāya bhagavā āha –",
  "atk-s0505a1:501_10": "“vuḍḍhāpacāyī”ti.",
  "atk-s0505a1:501_11": "Tasmā tādisānaṁ vuḍḍhānaṁ apacitikaraṇena vuḍḍhāpacāyī, tesameva vuḍḍhānaṁ lābhādīsu usūyavigamena anusūyako ca siyāti ayamādipādassa attho.",
  "atk-s0505a1:502_0": "Kālaññū cassāti ettha pana rāge uppanne tassa vinodanatthāya garūnaṁ dassanaṁ gacchantopi kālaññū, dose… mohe…",
  "atk-s0505a1:502_1": "kosajje uppanne tassa vinodanatthāya garūnaṁ dassanaṁ gacchantopi kālaññū, yato evaṁ kālaññū ca assa garūnaṁ dassanāya.",
  "atk-s0505a1:502_2": "Dhammiṁ kathanti samathavipassanāyuttaṁ.",
  "atk-s0505a1:502_3": "Erayitanti vuttaṁ.",
  "atk-s0505a1:502_4": "Khaṇaññūti tassā kathāya khaṇavedī, dullabho vā ayaṁ īdisāya kathāya savanakkhaṇoti jānanto.",
  "atk-s0505a1:502_5": "Suṇeyya sakkaccāti taṁ kathaṁ sakkaccaṁ suṇeyya.",
  "atk-s0505a1:502_6": "Na kevalañca tameva, aññānipi buddhaguṇādipaṭisaṁyuttāni subhāsitāni sakkaccameva suṇeyyāti attho.",
  "atk-s0505a1:503_0": "329.",
  "atk-s0505a1:503_1": "“Kālaññū cassa garūnaṁ dassanāyā”ti ettha vuttanayañca attano uppannarāgādivinodanakālaṁ ñatvāpi garūnaṁ santikaṁ gacchanto kālena gacche garūnaṁsakāsaṁ, “ahaṁ kammaṭṭhāniko dhutaṅgadharo cā”ti katvā na cetiyavandanabodhiyaṅgaṇabhikkhācāramaggaatimajjhanhikavelādīsu yattha katthaci ṭhitamācariyaṁ disvā paripucchanatthāya upasaṅkameyya, sakasenāsane pana attano āsane nisinnaṁ vūpasantadarathaṁ sallakkhetvā kammaṭṭhānādividhipucchanatthaṁ upasaṅkameyyāti attho.",
  "atk-s0505a1:503_2": "Evaṁ upasaṅkamantopi ca thambhaṁ niraṁkatvā nivātavutti thaddhabhāvakaraṁ mānaṁ vināsetvā nīcavutti pādapuñchanacoḷakachinnavisāṇusabhauddhatadāṭhasappasadiso hutvā upasaṅkameyya.",
  "atk-s0505a1:503_3": "Atha tena garunā vuttaṁ atthaṁ dhammaṁ…pe…",
  "atk-s0505a1:503_4": "samācare ca.",
  "atk-s0505a1:503_5": "Atthanti bhāsitatthaṁ.",
  "atk-s0505a1:503_6": "Dhammanti pāḷidhammaṁ.",
  "atk-s0505a1:503_7": "Saṁyamanti sīlaṁ.",
  "atk-s0505a1:503_8": "Brahmacariyanti avasesasāsanabrahmacariyaṁ.",
  "atk-s0505a1:503_9": "Anussare ceva samācare cāti atthaṁ kathitokāse anussareyya, dhammaṁ saṁyamaṁ brahmacariyaṁ kathitokāse anussareyya, anussaraṇamatteneva ca atussanto taṁ sabbampi samācare samācareyya samādāya vatteyya.",
  "atk-s0505a1:503_10": "Tāsaṁ kathānaṁ attani pavattane ussukkaṁ kareyyāti attho.",
  "atk-s0505a1:503_11": "Evaṁ karonto hi kiccakaro hoti.",
  "atk-s0505a1:504_0": "330.",
  "atk-s0505a1:504_1": "Tato parañca dhammārāmo dhammarato dhamme ṭhito dhammavinicchayaññū bhaveyya.",
  "atk-s0505a1:504_2": "Sabbapadesu cettha dhammoti samathavipassanā, ārāmo ratīti ekova attho, dhamme ārāmo assāti dhammārāmo.",
  "atk-s0505a1:504_3": "Dhamme rato, na aññaṁ pihetīti dhammarato.",
  "atk-s0505a1:504_4": "Dhamme ṭhito dhammaṁ vattanato.",
  "atk-s0505a1:504_5": "Dhammavinicchayaṁ jānāti “idaṁ udayañāṇaṁ idaṁ vayañāṇa”nti dhammavinicchayaññū, evarūpo assa.",
  "atk-s0505a1:504_6": "Atha yāyaṁ rājakathāditiracchānakathā taruṇavipassakassa bahiddhārūpādīsu abhinandanuppādanena taṁ samathavipassanādhammaṁ sandūseti, tasmā “dhammasandosavādo”ti vuccati, taṁ nevācare dhammasandosavādaṁ, aññadatthu āvāsagocarādisappāyāni sevanto tacchehi nīyetha subhāsitehi.",
  "atk-s0505a1:504_7": "Samathavipassanāpaṭisaṁyuttānevettha tacchāni, tathārūpehi subhāsitehi nīyetha nīyeyya, kālaṁ khepeyyāti attho.",
  "atk-s0505a1:505_0": "331.",
  "atk-s0505a1:505_1": "Idāni “dhammasandosavāda”nti ettha atisaṅkhepena vuttaṁ samathavipassanāyuttassa bhikkhuno upakkilesaṁ pākaṭaṁ karonto tadaññenapi upakkilesena saddhiṁ “hassaṁ jappa”nti imaṁ gāthamāha.",
  "atk-s0505a1:505_2": "Hāsantipi pāṭho.",
  "atk-s0505a1:505_3": "Vipassakena hi bhikkhunā hasanīyasmiṁ vatthusmiṁ sitamattameva kātabbaṁ, niratthakakathājappo na bhāsitabbo, ñātibyasanādīsu paridevo na kātabbo, khāṇukaṇṭakādimhi manopadoso na uppādetabbo.",
  "atk-s0505a1:505_4": "Māyākatanti vuttā māyā, tividhaṁ kuhanaṁ, paccayesu giddhi, jātiādīhi māno, paccanīkasātatāsaṅkhāto sārambho, pharusavacanalakkhaṇaṁ kakkasaṁ, rāgādayo kasāvā, adhimattataṇhālakkhaṇā mucchāti ime ca dosā sukhakāmena aṅgārakāsu viya, sucikāmena gūthaṭhānaṁ viya, jīvitukāmena āsivisādayo viya ca pahātabbā.",
  "atk-s0505a1:505_5": "Hitvā ca ārogyamadādivigamā vītamadena cittavikkhepābhāvā ṭhitattena caritabbaṁ.",
  "atk-s0505a1:505_6": "Evaṁ paṭipanno hi sabbupakkilesaparisuddhāya bhāvanāya na cirasseva arahattaṁ pāpuṇāti.",
  "atk-s0505a1:505_7": "Tenāha bhagavā –",
  "atk-s0505a1:505_8": "“hassaṁ jappaṁ…pe…",
  "atk-s0505a1:505_9": "ṭhitatto”ti.",
  "atk-s0505a1:506_0": "332.",
  "atk-s0505a1:506_1": "Idāni yvāyaṁ “hassaṁ jappa”ntiādinā nayena upakkileso vutto, tena samannāgato bhikkhu yasmā sāhaso hoti avīmaṁsakārī, ratto rāgavasena duṭṭho dosavasena gacchati, pamatto ca hoti kusalānaṁ dhammānaṁ bhāvanāya asātaccakārī, tathārūpassa ca “suṇeyya sakkacca subhāsitānī”tiādinā nayena vutto ovādo niratthako, tasmā imassa saṁkilesassa puggalādhiṭṭhānāya desanāya sutādivuddhipaṭipakkhabhāvaṁ dassento “viññātasārānī”ti imaṁ gāthamāha.",
  "atk-s0505a1:507_0": "Tassattho –",
  "atk-s0505a1:507_1": "yāni hetāni samathavipassanāpaṭisaṁyuttāni subhāsitāni, tesaṁ vijānanaṁ sāro.",
  "atk-s0505a1:507_2": "Yadi viññātāni sādhu, atha saddamattameva gahitaṁ, na kiñci kataṁ hoti, yena etāni sutamayena ñāṇena viññāyanti, taṁ sutaṁ, etañca sutamayañāṇaṁ viññātasamādhisāraṁ, tesu viññātesu dhammesu yo samādhi cittassāvikkhepo tathattāya paṭipatti, ayamassa sāro.",
  "atk-s0505a1:507_3": "Na hi vijānanamatteneva koci attho sijjhati.",
  "atk-s0505a1:507_4": "Yo panāyaṁ naro rāgādivasena vattanato sāhaso, kusalānaṁ dhammānaṁ bhāvanāya asātaccakāritāya pamatto, so saddamattaggāhīyeva hoti.",
  "atk-s0505a1:507_5": "Tena tassa atthavijānanābhāvato sā subhāsitavijānanapaññā ca, tathattāya paṭipattiyā abhāvato sutañca na vaḍḍhatīti.",
  "atk-s0505a1:508_0": "333.",
  "atk-s0505a1:508_1": "Evaṁ pamattānaṁ sattānaṁ paññāparihāniṁ sutaparihāniñca dassetvā idāni appamattānaṁ tadubhayasārādhigamaṁ dassento āha –",
  "atk-s0505a1:508_2": "“dhamme ca ye…pe…",
  "atk-s0505a1:508_3": "sāramajjhagū”ti.",
  "atk-s0505a1:508_4": "Tattha ariyappavedito dhammo nāma samathavipassanādhammo.",
  "atk-s0505a1:508_5": "Ekopi hi buddho samathavipassanādhammaṁ adesetvā parinibbuto nāma natthi.",
  "atk-s0505a1:508_6": "Tasmā etasmiṁ dhamme ca ye ariyappavediteratā niratā appamattā sātaccānuyogino, anuttarā te vacasā manasā kammunā ca, te catubbidhena vacīsucaritena tividhena manosucaritena tividhena kāyasucaritena ca samannāgatattā vacasā manasā kammunā ca anuttarā, avasesasattehi asamā aggāvisiṭṭhā.",
  "atk-s0505a1:508_7": "Ettāvatā saddhiṁ pubbabhāgasīlena ariyamaggasampayuttaṁ sīlaṁ dasseti.",
  "atk-s0505a1:508_8": "Evaṁ parisuddhasīlā te santisoraccasamādhisaṇṭhitā, sutassa paññāya ca sāramajjhagū, ye ariyappavedite dhamme ratā, te na kevalaṁ vācādīhi anuttarā honti, apica kho pana santisoracce samādhimhi ca saṇṭhitā hutvā sutassa paññāya ca sāramajjhagū adhigatā icceva veditabbā.",
  "atk-s0505a1:508_9": "Āsaṁsāyaṁ bhūtavacanaṁ.",
  "atk-s0505a1:508_10": "Tattha santīti nibbānaṁ, soraccanti sundare ratabhāvena yathābhūtapaṭivedhikā paññā, santiyā soraccanti santisoraccaṁ, nibbānārammaṇāya maggapaññāyetaṁ adhivacanaṁ.",
  "atk-s0505a1:508_11": "Samādhīti taṁsampayuttova maggasamādhi.",
  "atk-s0505a1:508_12": "Saṇṭhitāti tadubhaye patiṭṭhitā.",
  "atk-s0505a1:508_13": "Sutapaññānaṁ sāraṁ nāma arahattaphalavimutti.",
  "atk-s0505a1:508_14": "Vimuttisārañhi idaṁ brahmacariyaṁ.",
  "atk-s0505a1:509_0": "Evamettha bhagavā dhammena pubbabhāgapaṭipadaṁ, “anuttarā vacasā”tiādīhi sīlakkhandhaṁ, santisoraccasamādhīhi paññākkhandhasamādhikkhandheti tīhipi imehi khandhehi aparabhāgapaṭipadañca dassetvā sutapaññāsārena akuppavimuttiṁ dassento arahattanikūṭena desanaṁ samāpesi.",
  "atk-s0505a1:509_1": "Desanāpariyosāne ca so bhikkhu sotāpattiphalaṁ patvā puna na cirasseva aggaphale arahatte patiṭṭhāsīti.",
  "atk-s0505a1:510_0": "Paramatthajotikāya khuddaka-aṭṭhakathāya",
  "atk-s0505a1:511_0": "Suttanipāta-aṭṭhakathāya kiṁsīlasuttavaṇṇanā niṭṭhitā.",
  "atk-s0505a1:512_0": "10. Uṭṭhānasuttavaṇṇanā",
  "atk-s0505a1:513_0": "334.Uṭṭhahathāti uṭṭhānasuttaṁ.",
  "atk-s0505a1:513_1": "Kā uppatti?",
  "atk-s0505a1:513_2": "Ekaṁ samayaṁ bhagavā sāvatthiyaṁ viharanto rattiṁ jetavanavihāre vasitvā pubbaṇhasamayaṁ bhikkhusaṅghaparivuto sāvatthiyaṁ piṇḍāya caritvā pācīnadvārena nagarā nikkhamitvā migāramātupāsādaṁ agamāsi divāvihāratthāya.",
  "atk-s0505a1:513_3": "Āciṇṇaṁ kiretaṁ bhagavato rattiṁ jetavanavihāre vasitvā migāramātupāsāde divāvihārūpagamanaṁ, rattiñca migāramātupāsāde vasitvā jetavane divāvihārūpagamanaṁ. Kasmā?",
  "atk-s0505a1:513_4": "Dvinnaṁ kulānaṁ anuggahatthāya mahāpariccāgaguṇaparidīpanatthāya ca.",
  "atk-s0505a1:513_5": "Migāramātupāsādassa ca heṭṭhā pañca kūṭāgāragabbhasatāni honti, yesu pañcasatā bhikkhū vasanti.",
  "atk-s0505a1:513_6": "Tattha yadā bhagavā heṭṭhāpāsāde vasati, tadā bhikkhū bhagavato gāravena uparipāsādaṁ nāruhanti.",
  "atk-s0505a1:513_7": "Taṁ divasaṁ pana bhagavā uparipāsāde kūṭāgāragabbhaṁ pāvisi, tena heṭṭhāpāsāde pañcapi gabbhasatāni pañcasatā bhikkhū pavisiṁsu.",
  "atk-s0505a1:513_8": "Te ca sabbeva navā honti adhunāgatā imaṁ dhammavinayaṁ uddhatā unnaḷā pākatindriyā.",
  "atk-s0505a1:513_9": "Te pavisitvā divāseyyaṁ supitvā sāyaṁ uṭṭhāya mahātale sannipatitvā “ajja bhattagge tuyhaṁ kiṁ ahosi, tvaṁ kattha agamāsi, ahaṁ āvuso kosalarañño gharaṁ, ahaṁ anāthapiṇḍikassa, tattha evarūpo ca evarūpo ca bhojanavidhi ahosī”ti nānappakāraṁ āmisakathaṁ kathentā uccāsaddamahāsaddā ahesuṁ.",
  "atk-s0505a1:514_0": "Bhagavā taṁ saddaṁ sutvā “ime mayā saddhiṁ vasantāpi evaṁ pamattā, aho ayuttakārino”ti mahāmoggallānattherassa āgamanaṁ cintesi.",
  "atk-s0505a1:514_1": "Tāvadeva āyasmā mahāmoggallāno bhagavato cittaṁ ñatvā iddhiyā āgamma pādamūle vandamānoyeva ahosi.",
  "atk-s0505a1:514_2": "Tato naṁ bhagavā āmantesi –",
  "atk-s0505a1:514_3": "“ete te, moggallāna, sabrahmacārino pamattā, sādhu ne saṁvejehī”ti.",
  "atk-s0505a1:514_4": "“Evaṁ bhante”ti kho so āyasmā mahāmoggallāno bhagavato paṭissuṇitvā tāvadeva āpokasiṇaṁ samāpajjitvā karīsabhūmiyaṁ ṭhitaṁ mahāpāsādaṁ nāvaṁ viya mahāvāto pādaṅguṭṭhakena kampesi saddhiṁ patiṭṭhitapathavippadesena.",
  "atk-s0505a1:514_5": "Atha te bhikkhū bhītā vissaraṁ karontā sakasakacīvarāni chaḍḍetvā catūhi dvārehi nikkhamiṁsu.",
  "atk-s0505a1:514_6": "Bhagavā tesaṁ attānaṁ dassento aññena dvārena gandhakuṭiṁ pavisanto viya ahosi, te bhagavantaṁ disvā vanditvā aṭṭhaṁsu.",
  "atk-s0505a1:514_7": "Bhagavā “kiṁ, bhikkhave, bhītatthā”ti pucchi, te “ayaṁ, bhante, migāramātupāsādo kampito”ti āhaṁsu.",
  "atk-s0505a1:514_8": "“Jānātha, bhikkhave, kenā”ti?",
  "atk-s0505a1:514_9": "“Na jānāma, bhante”ti.",
  "atk-s0505a1:514_10": "Atha bhagavā “tumhādisānaṁ, bhikkhave, muṭṭhassatīnaṁ asampajānānaṁ pamādavihārīnaṁ saṁvegajananatthaṁ moggallānena kampito”ti vatvā tesaṁ bhikkhūnaṁ dhammadesanatthaṁ imaṁ suttamabhāsi.",
  "atk-s0505a1:515_0": "Tattha uṭṭhahathāti āsanā uṭṭhahatha ghaṭatha vāyamatha, mā kusītā hotha.",
  "atk-s0505a1:515_1": "Nisīdathāti pallaṅkaṁ ābhujitvā kammaṭṭhānānuyogatthāya nisīdatha.",
  "atk-s0505a1:515_2": "Ko attho supitena voti ko tumhākaṁ anupādāparinibbānatthāya pabbajitānaṁ supitena attho.",
  "atk-s0505a1:515_3": "Na hi sakkā supantena koci attho pāpuṇituṁ.",
  "atk-s0505a1:515_4": "Āturānañhi kā niddā, sallaviddhāna ruppatanti yatra ca nāma appakepi sarīrappadese uṭṭhitena cakkhurogādinā rogena āturānaṁ ekadvaṅgulamattampi paviṭṭhena ayasallaaṭṭhisalladantasallavisāṇasallakaṭṭhasallānaṁ aññatarena sallena ruppamānānaṁ manussānaṁ niddā natthi, tattha tumhākaṁ sakalacittasarīrasantānaṁ bhañjitvā uppannehi nānappakārakilesarogehi āturānañhi kā niddā rāgasallādīhi ca pañcahi sallehi antohadayaṁ pavisiya viddhattā sallaviddhānaṁ ruppataṁ.",
  "atk-s0505a1:516_0": "335.",
  "atk-s0505a1:516_1": "Evaṁ vatvā puna bhagavā bhiyyosomattāya te bhikkhū ussāhento saṁvejento ca āha –",
  "atk-s0505a1:516_2": "“uṭṭhahatha…pe…",
  "atk-s0505a1:516_3": "vasānuge”ti.",
  "atk-s0505a1:516_4": "Tatrāyaṁ sādhippāyayojanā atthavaṇṇanā –",
  "atk-s0505a1:516_5": "evaṁ kilesasallaviddhānañhi vo, bhikkhave, kālo pabujjhituṁ.",
  "atk-s0505a1:516_6": "Kiṁ kāraṇaṁ?",
  "atk-s0505a1:516_7": "Maṇḍapeyyamidaṁ, bhikkhave, brahmacariyaṁ, satthā sammukhībhūto, ito pubbe pana vo dīgharattaṁ suttaṁ, girīsu suttaṁ, nadīsu suttaṁ, samesu suttaṁ, visamesu suttaṁ, rukkhaggesupi suttaṁ adassanā ariyasaccānaṁ, tasmā tassā niddāya antakiriyatthaṁ uṭṭhahatha nisīdatha daḷhaṁ sikkhatha santiyā.",
  "atk-s0505a1:517_0": "Tattha purimapādassattho vuttanayo eva.",
  "atk-s0505a1:517_1": "Dutiyapāde pana santīti tisso santiyo –",
  "atk-s0505a1:517_2": "accantasanti, tadaṅgasanti, sammutisantīti, nibbānavipassanādiṭṭhigatānametaṁ adhivacanaṁ.",
  "atk-s0505a1:517_3": "Idha pana accantasanti nibbānamadhippetaṁ, tasmā nibbānatthaṁ daḷhaṁ sikkhatha, asithilaparakkamā hutvā sikkhathāti vuttaṁ hoti.",
  "atk-s0505a1:517_4": "Kiṁ kāraṇaṁ?",
  "atk-s0505a1:517_5": "Mā vo pamatte viññāya, maccurājā amohayittha vasānuge, mā tumhe “pamattā ete”ti evaṁ ñatvā maccurājapariyāyanāmo māro vasānuge amohayittha, yathā tassa vasaṁ gacchatha, evaṁ vasānuge karonto mā amohayitthāti vuttaṁ hoti.",
  "atk-s0505a1:518_0": "336.",
  "atk-s0505a1:518_1": "Yato tassa vasaṁ anupagacchantā yāya devā manussā ca…pe…",
  "atk-s0505a1:518_2": "samappitā, yāya devā ca manussā ca atthikā rūpasaddagandharasaphoṭṭhabbatthikā, taṁ rūpādiṁ sitā nissitā allīnā hutvā tiṭṭhanti, taratha samatikkamatha etaṁ nānappakāresu visayesu visaṭavitthiṇṇavisālattā visattikaṁ bhavabhogataṇhaṁ.",
  "atk-s0505a1:518_3": "Khaṇo vo mā upaccagā, ayaṁ tumhākaṁ samaṇadhammakaraṇakkhaṇo mā atikkami.",
  "atk-s0505a1:518_4": "Yesañhi ayamevarūpo khaṇo atikkamati, ye ca imaṁ khaṇaṁ atikkamanti, te khaṇātītā hi socanti nirayamhi samappitā, nirassādaṭṭhena nirayasaññite catubbidhepi apāye patiṭṭhitā “akataṁ vata no kalyāṇa”ntiādinā nayena socanti.",
  "atk-s0505a1:519_0": "337.",
  "atk-s0505a1:519_1": "Evaṁ bhagavā te bhikkhū ussāhetvā saṁvejetvā ca idāni tesaṁ taṁ pamādavihāraṁ vigarahitvā sabbeva te appamāde niyojento “pamādo rajo”ti imaṁ gāthamāha.",
  "atk-s0505a1:519_2": "Tattha pamādoti saṅkhepato sativippavāso, so cittamalinaṭṭhena rajo.",
  "atk-s0505a1:519_3": "Taṁ pamādamanupatito pamādānupatito, pamādānupatitattā aparāparuppanno pamādo eva, sopi rajo.",
  "atk-s0505a1:519_4": "Na hi kadāci pamādo nāma arajo atthi.",
  "atk-s0505a1:519_5": "Tena kiṁ dīpeti?",
  "atk-s0505a1:519_6": "Mā tumhe “daharā tāva mayaṁ pacchā jānissāmā”ti vissāsamāpajjittha.",
  "atk-s0505a1:519_7": "Daharakālepi hi pamādo rajo, majjhimakālepi therakālepi pamādānupatitattā mahārajo saṅkārakūṭo eva hoti, yathā ghare ekadvedivasiko rajo rajo eva, vaḍḍhamāno pana gaṇavassiko saṅkārakūṭo eva hoti.",
  "atk-s0505a1:519_8": "Evaṁ santepi pana paṭhamavaye buddhavacanaṁ pariyāpuṇitvā itaravayesu samaṇadhammaṁ karonto, paṭhamavaye vā pariyāpuṇitvā majjhimavaye suṇitvā pacchimavaye samaṇadhammaṁ karontopi bhikkhu pamādavihārī na hoti appamādānulomapaṭipadaṁ paṭipannattā.",
  "atk-s0505a1:519_9": "Yo pana sabbavayesu pamādavihārī divāseyyaṁ āmisakathañca anuyutto, seyyathāpi tumhe, tasseva so paṭhamavaye pamādo rajo, itaravayesu pamādānupatito mahāpamādo ca mahārajo evāti.",
  "atk-s0505a1:520_0": "Evaṁ tesaṁ pamādavihāraṁ vigarahitvā appamāde niyojento āha –",
  "atk-s0505a1:520_1": "“appamādena vijjāya, abbahe sallamattano”ti, tassattho –",
  "atk-s0505a1:520_2": "yasmā evameso sabbadāpi pamādo rajo, tasmā satiavippavāsasaṅkhātena appamādena āsavānaṁ khayañāṇasaṅkhātāya ca vijjāya paṇḍito kulaputto uddhare attano hadayanissitaṁ rāgādipañcavidhaṁ sallanti arahattanikūṭena desanaṁ samāpesi.",
  "atk-s0505a1:520_3": "Desanāpariyosāne saṁvegamāpajjitvā tameva dhammadesanaṁ manasi karitvā paccavekkhamānā vipassanaṁ ārabhitvā pañcasatāpi te bhikkhū arahatte patiṭṭhahiṁsūti.",
  "atk-s0505a1:521_0": "Paramatthajotikāya khuddaka-aṭṭhakathāya",
  "atk-s0505a1:522_0": "Suttanipāta-aṭṭhakathāya uṭṭhānasuttavaṇṇanā niṭṭhitā.",
  "atk-s0505a1:523_0": "11. Rāhulasuttavaṇṇanā",
  "atk-s0505a1:524_0": "338.Kacciabhiṇhasaṁvāsāti rāhulasuttaṁ.",
  "atk-s0505a1:524_1": "Kā uppatti?",
  "atk-s0505a1:524_2": "Bhagavā sammāsambodhiṁ abhisambujjhitvā bodhimaṇḍato anupubbena kapilavatthuṁ gantvā tattha rāhulakumārena “dāyajjaṁ me samaṇa dehī”ti dāyajjaṁ yācito sāriputtattheraṁ āṇāpesi –",
  "atk-s0505a1:524_3": "“rāhulakumāraṁ pabbājehī”ti.",
  "atk-s0505a1:524_4": "Taṁ sabbaṁ khandhakaṭṭhakathāyaṁ vuttanayeneva gahetabbaṁ.",
  "atk-s0505a1:524_5": "Evaṁ pabbajitaṁ pana rāhulakumāraṁ vuḍḍhippattaṁ sāriputtattherova upasampādesi, mahāmoggallānatthero assa kammavācācariyo ahosi.",
  "atk-s0505a1:524_6": "Taṁ bhagavā “ayaṁ kumāro jātiādisampanno, so jātigottakulavaṇṇapokkharatādīni nissāya mānaṁ vā madaṁ vā mā akāsī”ti daharakālato pabhuti yāva na ariyabhūmiṁ pāpuṇi, tāva ovadanto abhiṇhaṁ imaṁ suttamabhāsi.",
  "atk-s0505a1:524_7": "Tasmā cetaṁ suttapariyosānepi vuttaṁ “itthaṁ sudaṁ bhagavā āyasmantaṁ rāhulaṁ imāhi gāthāhi abhiṇhaṁ ovadatī”ti.",
  "atk-s0505a1:524_8": "Tattha paṭhamagāthāyaṁ ayaṁ saṅkhepattho “kacci tvaṁ, rāhula, abhiṇhaṁ saṁvāsahetu jātiādīnaṁ aññatarena vatthunā na paribhavasi paṇḍitaṁ, ñāṇapadīpassa dhammadesanāpadīpassa ca dhāraṇato ukkādhāro manussānaṁkacci apacito tayā, kacci niccaṁ pūjito tayā”ti āyasmantaṁ sāriputtaṁ sandhāya bhaṇati.",
  "atk-s0505a1:525_0": "339.",
  "atk-s0505a1:525_1": "Evaṁ vutte āyasmā rāhulo “nāhaṁ bhagavā nīcapuriso viya saṁvāsahetu mānaṁ vā madaṁ vā karomī”ti dīpento imaṁ paṭigāthamāha “nāhaṁ abhiṇhasaṁvāsā”ti.",
  "atk-s0505a1:525_2": "Sā uttānatthā eva.",
  "atk-s0505a1:526_0": "340.",
  "atk-s0505a1:526_1": "Tato naṁ bhagavā uttariṁ ovadanto pañca kāmaguṇetiādikā avasesagāthāyo āha.",
  "atk-s0505a1:526_2": "Tattha yasmā pañca kāmaguṇā sattānaṁ piyarūpā piyajātikā ativiya sattehi icchitā patthitā, mano ca nesaṁ ramayanti, te cāyasmā rāhulo hitvā saddhāya gharā nikkhanto, na rājābhinīto, na corābhinīto, na iṇaṭṭo, na bhayaṭṭo, na jīvikāpakato, tasmā naṁ bhagavā “pañca kāmaguṇe hitvā, piyarūpe manorame, saddhāya gharā nikkhammā”ti samuttejetvā imassa nekkhammassa patirūpāya paṭipattiyā niyojento āha –",
  "atk-s0505a1:526_3": "“dukkhassantakaro bhavā”ti.",
  "atk-s0505a1:527_0": "Tattha siyā “nanu cāyasmā dāyajjaṁ patthento balakkārena pabbājito, atha kasmā bhagavā āha –",
  "atk-s0505a1:527_1": "‘saddhāya gharā nikkhammā”’ti vuccate –",
  "atk-s0505a1:527_2": "nekkhammādhimuttattā.",
  "atk-s0505a1:527_3": "Ayañhi āyasmā dīgharattaṁ nekkhammādhimutto padumuttarasammāsambuddhassa puttaṁ uparevataṁ nāma sāmaṇeraṁ disvā saṅkho nāma nāgarājā hutvā satta divase dānaṁ datvā tathābhāvaṁ patthetvā tato pabhuti patthanāsampanno abhinīhārasampanno satasahassakappe pāramiyo pūretvā antimabhavaṁ upapanno.",
  "atk-s0505a1:527_4": "Evaṁ nekkhammādhimuttatañcassa bhagavā jānāti.",
  "atk-s0505a1:527_5": "Tathāgatabalaññatarañhi etaṁ ñāṇaṁ.",
  "atk-s0505a1:527_6": "Tasmā āha –",
  "atk-s0505a1:527_7": "“saddhāya gharā nikkhammā”ti.",
  "atk-s0505a1:527_8": "Atha vā dīgharattaṁ saddhāyeva gharā nikkhamma idāni dukkhassantakaro bhavāti ayamettha adhippāyo.",
  "atk-s0505a1:528_0": "341.",
  "atk-s0505a1:528_1": "Idānissa ādito pabhuti vaṭṭadukkhassa antakiriyāya paṭipattiṁ dassetuṁ “mitte bhajassu kalyāṇe”tiādimāha.",
  "atk-s0505a1:528_2": "Tattha sīlādīhi adhikā kalyāṇamittā nāma, te bhajanto himavantaṁ nissāya mahāsālā mūlādīhi viya sīlādīhi vaḍḍhati. Tenāha –",
  "atk-s0505a1:528_3": "“mitte bhajassu kalyāṇe”ti.",
  "atk-s0505a1:528_4": "Pantañca sayanāsanaṁ, vivittaṁ appanigghosanti yañca sayanāsanaṁ pantaṁ dūraṁ vivittaṁ appākiṇṇaṁ appanigghosaṁ, yattha migasūkarādisaddena araññasaññā uppajjati, tathārūpaṁ sayanāsanañca bhajassu.",
  "atk-s0505a1:528_5": "Mattaññū hohi bhojaneti pamāṇaññū hohi, paṭiggahaṇamattaṁ paribhogamattañca jānāhīti attho.",
  "atk-s0505a1:528_6": "Tattha paṭiggahaṇamattaññunā deyyadhammepi appe dāyakepi appaṁ dātukāme appameva gahetabbaṁ, deyyadhamme appe dāyake pana bahuṁ dātukāmepi appameva gahetabbaṁ, deyyadhamme pana bahutare dāyakepi appaṁ dātukāme appameva gahetabbaṁ, deyyadhammepi bahutare dāyakepi bahuṁ dātukāme attano balaṁ jānitvā gahetabbaṁ.",
  "atk-s0505a1:528_7": "Apica mattāyeva vaṇṇitā bhagavatāti paribhogamattaññunā puttamaṁsaṁ viya akkhabbhañjanamiva ca yoniso manasi karitvā bhojanaṁ paribhuñjitabbanti.",
  "atk-s0505a1:529_0": "342.",
  "atk-s0505a1:529_1": "Evamimāya gāthāya brahmacariyassa upakārabhūtāya kalyāṇamittasevanāya niyojetvā senāsanabhojanamukhena ca paccayaparibhogapārisuddhisīle samādapetvā idāni yasmā cīvarādīsu taṇhāya micchāājīvo hoti, tasmā taṁ paṭisedhetvā ājīvapārisuddhisīle samādapento “cīvare piṇḍapāte cā”ti imaṁ gāthamāha.",
  "atk-s0505a1:529_2": "Tattha paccayeti gilānappaccaye.",
  "atk-s0505a1:529_3": "Etesūti etesu catūsu cīvarādīsu bhikkhūnaṁ taṇhuppādavatthūsu.",
  "atk-s0505a1:529_4": "Taṇhaṁ mākāsīti “hirikopīnapaṭicchādanādiatthameva te cattāro paccayā niccāturānaṁ purisānaṁ paṭikārabhūtā jajjaragharassevimassa atidubbalassa kāyassa upatthambhabhūtā”tiādinā nayena ādīnavaṁ passanto taṇhaṁ mā janesi, ajanento anuppādento viharāhīti vuttaṁ hoti.",
  "atk-s0505a1:529_5": "Kiṁ kāraṇaṁ?",
  "atk-s0505a1:529_6": "Mālokaṁ punarāgami.",
  "atk-s0505a1:529_7": "Etesu hi taṇhaṁ karonto taṇhāya ākaḍḍhiyamāno punapi imaṁ lokaṁ āgacchati.",
  "atk-s0505a1:529_8": "So tvaṁ etesu taṇhaṁ mākāsi, evaṁ sante na puna imaṁ lokaṁ āgamissasīti.",
  "atk-s0505a1:530_0": "Evaṁ vutte āyasmā rāhulo “cīvare taṇhaṁ mākāsīti maṁ bhagavā āhā”ti cīvarapaṭisaṁyuttāni dve dhutaṅgāni samādiyi paṁsukūlikaṅgañca, tecīvarikaṅgañca.",
  "atk-s0505a1:530_1": "“Piṇḍapāte taṇhaṁ mākāsīti maṁ bhagavā āhā”ti piṇḍapātapaṭisaṁyuttāni pañca dhutaṅgāni samādiyi –",
  "atk-s0505a1:530_2": "piṇḍapātikaṅgaṁ, sapadānacārikaṅgaṁ, ekāsanikaṅgaṁ, pattapiṇḍikaṅgaṁ, khalupacchābhattikaṅganti.",
  "atk-s0505a1:530_3": "“Senāsane taṇhaṁ mākāsīti maṁ bhagavā āhā”ti senāsanapaṭisaṁyuttāni cha dhutaṅgāni samādiyi –",
  "atk-s0505a1:530_4": "āraññikaṅgaṁ, abbhokāsikaṅgaṁ, rukkhamūlikaṅgaṁ, yathāsanthatikaṅgaṁ, sosānikaṅgaṁ, nesajjikaṅganti.",
  "atk-s0505a1:530_5": "“Gilānappaccaye taṇhaṁ mākāsīti maṁ bhagavā āhā”ti sabbappaccayesu yathālābhaṁ yathābalaṁ yathāsāruppanti tīhi santosehi santuṭṭho ahosi, yathā taṁ subbaco kulaputto padakkhiṇaggāhī anusāsaninti.",
  "atk-s0505a1:531_0": "343.",
  "atk-s0505a1:531_1": "Evaṁ bhagavā āyasmantaṁ rāhulaṁ ājīvapārisuddhisīle samādapetvā idāni avasesasīle samathavipassanāsu ca samādapetuṁ “saṁvuto pātimokkhasmi”ntiādimāha.",
  "atk-s0505a1:531_2": "Tattha saṁvuto pātimokkhasminti ettha bhavassūti pāṭhaseso.",
  "atk-s0505a1:531_3": "Bhavāti antimapadena vā sambandho veditabbo, tathā dutiyapade.",
  "atk-s0505a1:531_4": "Evametehi dvīhi vacanehi pātimokkhasaṁvarasīle, indriyasaṁvarasīle ca samādapesi.",
  "atk-s0505a1:531_5": "Pākaṭavasena cettha pañcindriyāni vuttāni.",
  "atk-s0505a1:531_6": "Lakkhaṇato pana chaṭṭhampi vuttaṁyeva hotīti veditabbaṁ.",
  "atk-s0505a1:531_7": "Sati kāyagatā tyatthūti evaṁ catupārisuddhisīle patiṭṭhitassa tuyhaṁ catudhātuvavatthānacatubbidhasampajaññānāpānassatiāhārepaṭikūlasaññābhāvanādibhedā kāyagatā sati atthu bhavatu, bhāvehi nanti attho.",
  "atk-s0505a1:531_8": "Nibbidābahulo bhavāti saṁsāravaṭṭe ukkaṇṭhanabahulo sabbaloke anabhiratasaññī hohīti attho.",
  "atk-s0505a1:532_0": "344.",
  "atk-s0505a1:532_1": "Ettāvatā nibbedhabhāgiyaṁ upacārabhūmiṁ dassetvā idāni appanābhūmiṁ dassento “nimittaṁ parivajjehī”tiādimāha.",
  "atk-s0505a1:532_2": "Tattha nimittanti rāgaṭṭhāniyaṁ subhanimittaṁ.",
  "atk-s0505a1:532_3": "Teneva naṁ parato visesento āha –",
  "atk-s0505a1:532_4": "“subhaṁ rāgūpasañhita”nti.",
  "atk-s0505a1:532_5": "Parivajjehīti amanasikārena pariccajāhi.",
  "atk-s0505a1:532_6": "Asubhāya cittaṁ bhāvehīti yathā saviññāṇake aviññāṇake vā kāye asubhabhāvanā sampajjati, evaṁ cittaṁ bhāvehi.",
  "atk-s0505a1:532_7": "Ekaggaṁ susamāhitanti upacārasamādhinā ekaggaṁ, appanāsamādhinā susamāhitaṁ.",
  "atk-s0505a1:532_8": "Yathā te īdisaṁ cittaṁ hoti, tathā naṁ bhāvehīti attho.",
  "atk-s0505a1:533_0": "345.",
  "atk-s0505a1:533_1": "Evamassa appanābhūmiṁ dassetvā vipassanaṁ dassento “animitta”ntiādimāha.",
  "atk-s0505a1:533_2": "Tattha animittañca bhāvehīti evaṁ nibbedhabhāgiyena samādhinā samāhitacitto vipassanaṁ bhāvehīti vuttaṁ hoti.",
  "atk-s0505a1:533_3": "Vipassanā hi “aniccānupassanāñāṇaṁ niccanimittato vimuccatīti animitto vimokkho”tiādinā nayena rāganimittādīnaṁ vā aggahaṇena animittavohāraṁ labhati. Yathāha –",
  "atk-s0505a1:534_0": "“So khvāhaṁ, āvuso, sabbanimittānaṁ amanasikārā animittaṁ cetosamādhiṁ upasampajja viharāmi.",
  "atk-s0505a1:534_1": "Tassa mayhaṁ, āvuso, iminā vihārena viharato nimittānusāri viññāṇaṁ hotī”ti.",
  "atk-s0505a1:535_0": "Mānānusayamujjahāti imāya animittabhāvanāya aniccasaññaṁ paṭilabhitvā “aniccasaññino, meghiya, anattasaññā saṇṭhāti, anattasaññī asmimānasamugghātaṁ pāpuṇātī”ti evamādinā anukkamena mānānusayaṁ ujjaha pajaha pariccajāhīti attho.",
  "atk-s0505a1:535_1": "Tato mānābhisamayā, upasanto carissasīti athevaṁ ariyamaggena mānassa abhisamayā khayā vayā pahānā paṭinissaggā upasanto nibbuto sītibhūto sabbadarathapariḷāhavirahito yāva anupādisesāya nibbānadhātuyā parinibbāsi, tāva suññatānimittāppaṇihitānaṁ aññataraññatarena phalasamāpattivihārena carissasi viharissasīti arahattanikūṭena desanaṁ niṭṭhāpesi.",
  "atk-s0505a1:536_0": "Tato paraṁ “itthaṁ sudaṁ bhagavā”tiādi saṅgītikārakānaṁ vacanaṁ.",
  "atk-s0505a1:536_1": "Tattha itthaṁ sudanti itthaṁ su idaṁ, evamevāti vuttaṁ hoti.",
  "atk-s0505a1:536_2": "Sesamettha uttānatthameva.",
  "atk-s0505a1:536_3": "Evaṁ ovadiyamāno cāyasmā rāhulo paripākagatesu vimuttiparipācaniyesu dhammesu cūḷarāhulovādasuttapariyosāne anekehi devatāsahassehi saddhiṁ arahatte patiṭṭhāsīti.",
  "atk-s0505a1:537_0": "Paramatthajotikāya khuddaka-aṭṭhakathāya",
  "atk-s0505a1:538_0": "Suttanipāta-aṭṭhakathāya rāhulasuttavaṇṇanā niṭṭhitā.",
  "atk-s0505a1:539_0": "12. Nigrodhakappasutta-(vaṅgīsasutta)-vaṇṇanā",
  "atk-s0505a1:540_0": "Evaṁme sutanti nigrodhakappasuttaṁ, “vaṅgīsasutta”ntipi vuccati.",
  "atk-s0505a1:540_1": "Kā uppatti?",
  "atk-s0505a1:540_2": "Ayameva yāssa nidāne vuttā.",
  "atk-s0505a1:540_3": "Tattha evaṁ metiādīni vuttatthāneva, yato tāni aññāni ca tathāvidhāni chaḍḍetvā avuttanayameva vaṇṇayissāma.",
  "atk-s0505a1:540_4": "Aggāḷave cetiyeti āḷaviyaṁ aggacetiye.",
  "atk-s0505a1:540_5": "Anuppanne hi bhagavati aggāḷavagotamakādīni anekāni cetiyāni ahesuṁ yakkhanāgādīnaṁ bhavanāni.",
  "atk-s0505a1:540_6": "Tāni uppanne bhagavati manussā vināsetvā vihāre akaṁsu, teneva ca nāmena vohariṁsu.",
  "atk-s0505a1:540_7": "Tato aggāḷavacetiyasaṅkhāte vihāre viharatīti vuttaṁ hoti.",
  "atk-s0505a1:540_8": "Āyasmato vaṅgīsassāti ettha āyasmāti piyavacanaṁ, vaṅgīsoti tassa therassa nāmaṁ.",
  "atk-s0505a1:540_9": "So jātito pabhuti evaṁ veditabbo –",
  "atk-s0505a1:540_10": "so kira paribbājakassa putto paribbājikāya kucchimhi jāto aññataraṁ vijjaṁ jānāti, yassānubhāvena chavasīsaṁ ākoṭetvā sattānaṁ gatiṁ jānāti.",
  "atk-s0505a1:540_11": "Manussāpi sudaṁ attano ñātīnaṁ kālakatānaṁ susānato sīsāni ānetvā taṁ tesaṁ gatiṁ pucchanti.",
  "atk-s0505a1:540_12": "So “asukaniraye nibbatto, asukamanussaloke”ti vadati.",
  "atk-s0505a1:540_13": "Te tena vimhitā tassa bahuṁ dhanaṁ denti.",
  "atk-s0505a1:540_14": "Evaṁ so sakalajambudīpe pākaṭo ahosi.",
  "atk-s0505a1:541_0": "So satasahassakappaṁ pūritapāramī abhinīhārasampanno pañcahi purisasahassehi parivuto gāmanigamajanapadarājadhānīsu vicaranto sāvatthiṁ anuppatto.",
  "atk-s0505a1:541_1": "Tena ca samayena bhagavā sāvatthiyaṁ viharati, sāvatthivāsino purebhattaṁ dānaṁ datvā pacchābhattaṁ sunivatthā supārutā pupphagandhādīni gahetvā dhammassavanatthāya jetavanaṁ gacchanti.",
  "atk-s0505a1:541_2": "So te disvā “mahājanakāyo kuhiṁ gacchatī”ti pucchi.",
  "atk-s0505a1:541_3": "Athassa te ācikkhiṁsu –",
  "atk-s0505a1:541_4": "“buddho loke uppanno, so bahujanahitāya dhammaṁ deseti, tattha gacchāmā”ti.",
  "atk-s0505a1:541_5": "Sopi tehi saddhiṁ saparivāro gantvā bhagavatā saddhiṁ sammoditvā ekamantaṁ nisīdi.",
  "atk-s0505a1:541_6": "Atha naṁ bhagavā āmantesi –",
  "atk-s0505a1:541_7": "“kiṁ, vaṅgīsa, jānāsi kira tādisaṁ vijjaṁ, yāya sattānaṁ chavasīsāni ākoṭetvā gatiṁ pavedesī”ti?",
  "atk-s0505a1:541_8": "“Evaṁ, bho gotama, jānāmī”ti.",
  "atk-s0505a1:541_9": "Bhagavā niraye nibbattassa sīsaṁ āharāpetvā dassesi, so nakhena ākoṭetvā “niraye nibbattassa sīsaṁ bho gotamā”ti āha.",
  "atk-s0505a1:541_10": "Evaṁ sabbagatinibbattānaṁ sīsāni dassesi, sopi tatheva ñatvā ārocesi.",
  "atk-s0505a1:541_11": "Athassa bhagavā khīṇāsavasīsaṁ dassesi, so punappunaṁ ākoṭetvā na aññāsi.",
  "atk-s0505a1:541_12": "Tato bhagavā “avisayo te ettha vaṅgīsa, mameveso visayo, khīṇāsavasīsa”nti vatvā imaṁ gāthamabhāsi –",
  "atk-s0505a1:542_0": "“Gatī migānaṁ pavanaṁ, ākāso pakkhinaṁ gati;",
  "atk-s0505a1:543_0": "Vibhavo gati dhammānaṁ, nibbānaṁ arahato gatī”ti. ;",
  "atk-s0505a1:544_0": "Vaṅgīso gāthaṁ sutvā “imaṁ me, bho gotama, vijjaṁ dehī”ti āha.",
  "atk-s0505a1:544_1": "Bhagavā “nāyaṁ vijjā apabbajitānaṁ sampajjatī”ti āha.",
  "atk-s0505a1:544_2": "So “pabbājetvā vā maṁ, bho gotama, yaṁ vā icchasi, taṁ katvā imaṁ vijjaṁ dehī”ti āha.",
  "atk-s0505a1:544_3": "Tadā ca bhagavato nigrodhakappatthero samīpe hoti, taṁ bhagavā āṇāpesi –",
  "atk-s0505a1:544_4": "“tena hi, nigrodhakappa, imaṁ pabbājehī”ti.",
  "atk-s0505a1:544_5": "So taṁ pabbājetvā tacapañcakakammaṭṭhānaṁ ācikkhi.",
  "atk-s0505a1:544_6": "Vaṅgīso anupubbena paṭisambhidāppatto arahā ahosi.",
  "atk-s0505a1:544_7": "Etadagge ca bhagavatā niddiṭṭho “etadaggaṁ, bhikkhave, mama sāvakānaṁ bhikkhūnaṁ paṭibhānavantānaṁ yadidaṁ vaṅgīso”ti.",
  "atk-s0505a1:545_0": "Evaṁ samudāgatassa āyasmato vaṅgīsassa upajjhāyo vajjāvajjādiupanijjhāyanena evaṁ laddhavohāro nigrodhakappo nāma thero.",
  "atk-s0505a1:545_1": "Kappoti tassa therassa nāmaṁ, nigrodhamūle pana arahattaṁ adhigatattā “nigrodhakappo”ti bhagavatā vutto.",
  "atk-s0505a1:545_2": "Tato naṁ bhikkhūpi evaṁ voharanti.",
  "atk-s0505a1:545_3": "Sāsane thirabhāvaṁ pattoti thero.",
  "atk-s0505a1:545_4": "Aggāḷave cetiye aciraparinibbuto hotīti tasmiṁ cetiye aciraparinibbuto hoti.",
  "atk-s0505a1:545_5": "Rahogatassa paṭisallīnassāti gaṇamhā vūpakaṭṭhattā rahogatassa kāyena, paṭisallīnassa cittena tehi tehi visayehi paṭinivattitvā sallīnassa.",
  "atk-s0505a1:545_6": "Evaṁ cetaso parivitakko udapādīti iminā ākārena vitakko uppajji.",
  "atk-s0505a1:545_7": "Kasmā pana udapādīti.",
  "atk-s0505a1:545_8": "Asammukhattā diṭṭhāsevanattā ca.",
  "atk-s0505a1:545_9": "Ayañhi tassa parinibbānakāle na sammukhā ahosi, diṭṭhapubbañcānena assa hatthakukkuccādipubbāsevanaṁ, tādisañca akhīṇāsavānampi hoti khīṇāsavānampi pubbaparicayena.",
  "atk-s0505a1:546_0": "Tathā hi piṇḍolabhāradvājo pacchābhattaṁ divāvihāratthāya udenassa uyyānameva gacchati pubbe rājā hutvā tattha paricāresīti iminā pubbaparicayena, gavampatitthero tāvatiṁsabhavane suññaṁ devavimānaṁ gacchati devaputto hutvā tattha paricāresīti iminā pubbaparicayena.",
  "atk-s0505a1:546_1": "Pilindavaccho bhikkhū vasalavādena samudācarati abbokiṇṇāni pañca jātisatāni brāhmaṇo hutvā tathā abhāsīti iminā pubbaparicayena.",
  "atk-s0505a1:546_2": "Tasmā asammukhattā diṭṭhāsevanattā cassa evaṁ cetaso parivitakko udapādi “parinibbuto nu kho me upajjhāyo, udāhu no parinibbuto”ti.",
  "atk-s0505a1:546_3": "Tato paraṁ uttānatthameva.",
  "atk-s0505a1:546_4": "Ekaṁsaṁ cīvaraṁ katvāti ettha pana puna saṇṭhāpanena evaṁ vuttaṁ.",
  "atk-s0505a1:546_5": "Ekaṁsanti ca vāmaṁsaṁ pārupitvā ṭhitassetaṁ adhivacanaṁ.",
  "atk-s0505a1:546_6": "Yato yathā vāmaṁsaṁ pārupitvā ṭhitaṁ hoti, tathā cīvaraṁ katvāti evamassattho veditabbo.",
  "atk-s0505a1:546_7": "Sesaṁ pākaṭameva.",
  "atk-s0505a1:547_0": "346.Anomapaññanti omaṁ vuccati parittaṁ lāmakaṁ, na omapaññaṁ, anomapaññaṁ, mahāpaññanti attho.",
  "atk-s0505a1:547_1": "Diṭṭheva dhammeti paccakkhameva, imasmiṁyeva attabhāveti vā attho.",
  "atk-s0505a1:547_2": "Vicikicchānanti evarūpānaṁ parivitakkānaṁ.",
  "atk-s0505a1:547_3": "Ñātoti pākaṭo.",
  "atk-s0505a1:547_4": "Yasassīti lābhaparivārasampanno abhinibbutattoti guttacitto apariḍayhamānacitto vā.",
  "atk-s0505a1:548_0": "347.Tayā katanti nigrodhamūle nisinnattā “nigrodhakappo”ti vadatā tayā katanti yathā attanā upalakkheti, tathā bhaṇati.",
  "atk-s0505a1:548_1": "Bhagavā pana na nisinnattā eva taṁ tathā ālapi, apica kho tattha arahattaṁ pattattā.",
  "atk-s0505a1:548_2": "Brāhmaṇassāti jātiṁ sandhāya bhaṇati.",
  "atk-s0505a1:548_3": "So kira brāhmaṇamahāsālakulā pabbajito.",
  "atk-s0505a1:548_4": "Namassaṁ acarīti namassamāno vihāsi.",
  "atk-s0505a1:548_5": "Mutyapekkhoti nibbānasaṅkhātaṁ vimuttiṁ apekkhamāno, nibbānaṁ patthentoti vuttaṁ hoti.",
  "atk-s0505a1:548_6": "Daḷhadhammadassīti bhagavantaṁ ālapati.",
  "atk-s0505a1:548_7": "Daḷhadhammo hi nibbānaṁ abhijjanaṭṭhena, tañca bhagavā dasseti.",
  "atk-s0505a1:548_8": "Tasmā taṁ “daḷhadhammadassī”ti āha.",
  "atk-s0505a1:549_0": "348.Sakyātipi bhagavantameva kulanāmena ālapati.",
  "atk-s0505a1:549_1": "Mayampi sabbeti niravasesaparisaṁ saṅgaṇhitvā attānaṁ dassento bhaṇati.",
  "atk-s0505a1:549_2": "Samantacakkhūtipi bhagavantameva sabbaññutaññāṇena ālapati.",
  "atk-s0505a1:549_3": "Samavaṭṭhitāti sammā avaṭṭhitā ābhogaṁ katvā ṭhitā.",
  "atk-s0505a1:549_4": "Noti amhākaṁ.",
  "atk-s0505a1:549_5": "Savanāyāti imassa pañhassa veyyākaraṇassavanatthāya.",
  "atk-s0505a1:549_6": "Sotāti sotindriyāni.",
  "atk-s0505a1:549_7": "Tuvaṁ no satthā tvamanuttarosīti thutivacanamattamevetaṁ.",
  "atk-s0505a1:550_0": "349.Chindevano vicikicchanti akusalavicikicchāya nibbicikiccho so, vicikicchāpatirūpakaṁ pana taṁ parivitakkaṁ sandhāyevamāha.",
  "atk-s0505a1:550_1": "Brūhi metanti brūhi me etaṁ, yaṁ mayā yācitosi “taṁ sāvakaṁ sakya, mayampi sabbe aññātumicchāmā”ti, brūvanto ca taṁ brāhmaṇaṁ parinibbutaṁ vedaya bhūripañña majjheva no bhāsa, parinibbutaṁ ñatvā mahāpaññaṁ bhagavā majjheva amhākaṁ sabbesaṁ bhāsa, yathā sabbeva mayaṁ jāneyyāma.",
  "atk-s0505a1:550_2": "Sakkova devāna sahassanettoti idaṁ pana thutivacanameva.",
  "atk-s0505a1:550_3": "Apicassa ayaṁ adhippāyo –",
  "atk-s0505a1:550_4": "yathā sakko sahassanetto devānaṁ majjhe tehi sakkaccaṁ sampaṭicchitavacano bhāsati, evaṁ amhākaṁ majjhe amhehi sampaṭicchitavacano bhāsāti.",
  "atk-s0505a1:551_0": "350.Ye kecīti imampi gāthaṁ bhagavantaṁ thunantoyeva vattukāmataṁ janetuṁ bhaṇati.",
  "atk-s0505a1:551_1": "Tassattho ye keci abhijjhādayo ganthā tesaṁ appahāne mohavicikicchānaṁ pahānābhāvato “mohamaggā”ti ca “aññāṇapakkhā”ti ca “vicikicchaṭṭhānā”ti ca vuccanti.",
  "atk-s0505a1:551_2": "Sabbe te tathāgataṁ patvā tathāgatassa desanābalena viddhaṁsitā na bhavanti nassanti.",
  "atk-s0505a1:551_3": "Kiṁ kāraṇaṁ?",
  "atk-s0505a1:551_4": "Cakkhuñhi etaṁ paramaṁ narānaṁ, yasmā tathāgato sabbaganthavidhamanapaññācakkhujananato narānaṁ paramaṁ cakkhunti vuttaṁ hoti.",
  "atk-s0505a1:552_0": "351.No ce hi jātūti imampi gāthaṁ thunantoyeva vattukāmataṁ janentova bhaṇati.",
  "atk-s0505a1:552_1": "Tattha jātūti ekaṁsavacanaṁ.",
  "atk-s0505a1:552_2": "Purisoti bhagavantaṁ sandhāyāha.",
  "atk-s0505a1:552_3": "Jotimantoti paññājotisamannāgatā sāriputtādayo.",
  "atk-s0505a1:552_4": "Idaṁ vuttaṁ hoti –",
  "atk-s0505a1:552_5": "yadi bhagavā yathā puratthimādibhedo vāto abbhaghanaṁ vihanati, evaṁ desanāvegena kilese na vihaneyya.",
  "atk-s0505a1:552_6": "Tathā yathā abbhaghanena nivuto loko tamova hoti ekandhakāro, evaṁ aññāṇanivutopi tamovassa.",
  "atk-s0505a1:552_7": "Yepi ime dāni jotimanto khāyanti sāriputtādayo, tepi narā na tapeyyunti.",
  "atk-s0505a1:553_0": "352.Dhīrā cāti imampi gāthaṁ purimanayeneva bhaṇati.",
  "atk-s0505a1:553_1": "Tassattho dhīrā ca paṇḍitā purisā pajjotakarā bhavanti, paññāpajjotaṁ uppādenti.",
  "atk-s0505a1:553_2": "Tasmā ahaṁ taṁ vīra padhānavīriyasamannāgato bhagavā tatheva maññe dhīroti ca pajjotakarotveva ca maññāmi.",
  "atk-s0505a1:553_3": "Mayañhi vipassinaṁ sabbadhamme yathābhūtaṁ passantaṁ bhagavantaṁ jānantā eva upāgamumhā, tasmā parisāsu no āvikarohi kappaṁ, nigrodhakappaṁ ācikkha pakāsehīti.",
  "atk-s0505a1:554_0": "353.Khippanti imampi gāthaṁ purimanayeneva bhaṇati.",
  "atk-s0505a1:554_1": "Tassattho khippaṁ giraṁ eraya lahuṁ acirāyamāno vacanaṁ bhāsa, vagguṁ manoramaṁ bhagavā.",
  "atk-s0505a1:554_2": "Yathā suvaṇṇahaṁso gocarapaṭikkanto jātassaravanasaṇḍaṁ disvā gīvaṁ paggayha uccāretvā rattatuṇḍena saṇikaṁ ataramāno vagguṁ giraṁ nikūjati nicchāreti, evameva tvampi saṇikaṁ nikūja, iminā mahāpurisalakkhaṇaññatarena bindussarena suvikappitena suṭṭhuvikappitena abhisaṅkhatena.",
  "atk-s0505a1:554_3": "Ete mayaṁ sabbeva ujugatā avikkhittamānasā hutvā tava nikūjitaṁ suṇomāti.",
  "atk-s0505a1:555_0": "354.Pahīnajātimaraṇanti imampi gāthaṁ purimanayeneva bhaṇati.",
  "atk-s0505a1:555_1": "Tattha na sesetīti aseso, taṁ asesaṁ.",
  "atk-s0505a1:555_2": "Sotāpannādayo viya kiñci asesetvā pahīnajātimaraṇanti vuttaṁ hoti.",
  "atk-s0505a1:555_3": "Niggayhāti suṭṭhu yācitvā nibandhitvā.",
  "atk-s0505a1:555_4": "Dhonanti dhutasabbapāpaṁ.",
  "atk-s0505a1:555_5": "Vadessāmīti kathāpessāmi dhammaṁ.",
  "atk-s0505a1:555_6": "Na kāmakāro hi puthujjanānanti puthujjanānameva hi kāmakāro natthi, yaṁ patthenti ñātuṁ vā vattuṁ vā, taṁ na sakkonti.",
  "atk-s0505a1:555_7": "Saṅkheyyakāro ca tathāgatānanti tathāgatānaṁ pana vīmaṁsakāro paññāpubbaṅgamā kiriyā.",
  "atk-s0505a1:555_8": "Te yaṁ patthenti ñātuṁ vā vattuṁ vā, taṁ sakkontīti adhippāyo.",
  "atk-s0505a1:556_0": "355.",
  "atk-s0505a1:556_1": "Idāni taṁ saṅkheyyakāraṁ pakāsento “sampannaveyyākaraṇa”nti gāthamāha.",
  "atk-s0505a1:556_2": "Tassattho –",
  "atk-s0505a1:556_3": "tathā hi tava bhagavā idaṁ samujjupaññassa tattha tattha samuggahītaṁ vuttaṁ pavattitaṁ sampannaveyyākaraṇaṁ, “santatimahāmatto sattatālamattaṁ abbhuggantvā parinibbāyissati, suppabuddho sakko sattame divase pathaviṁ pavisissatī”ti evamādīsu aviparītaṁ diṭṭhaṁ.",
  "atk-s0505a1:556_4": "Tato pana suṭṭhutaraṁ añjaliṁ paṇāmetvā āha –",
  "atk-s0505a1:556_5": "ayamañjalī pacchimo suppaṇāmito, ayamaparopi añjalī suṭṭhutaraṁ paṇāmito.",
  "atk-s0505a1:556_6": "Mā mohayīti mā no akathanena mohayi jānaṁ jānanto kappassa gatiṁ.",
  "atk-s0505a1:556_7": "Anomapaññāti bhagavantaṁ ālapati.",
  "atk-s0505a1:557_0": "356.Parovaranti imaṁ pana gāthaṁ aparenapi pariyāyena amohanameva yācanto āha.",
  "atk-s0505a1:557_1": "Tattha parovaranti lokiyalokuttaravasena sundarāsundaraṁ dūresantikaṁ vā.",
  "atk-s0505a1:557_2": "Ariyadhammanti catusaccadhammaṁ.",
  "atk-s0505a1:557_3": "Viditvāti paṭivijjhitvā.",
  "atk-s0505a1:557_4": "Jānanti sabbaṁ ñeyyadhammaṁ jānanto.",
  "atk-s0505a1:557_5": "Vācābhikaṅkhāmīti yathā ghammani ghammatatto puriso kilanto tasito vāriṁ, evaṁ te vācaṁ abhikaṅkhāmi.",
  "atk-s0505a1:557_6": "Sutaṁ pavassāti sutasaṅkhātaṁ saddāyatanaṁ pavassa pagghara muñca pavattehi.",
  "atk-s0505a1:557_7": "“Sutassa vassā”tipi pāṭho, vuttappakārassa saddāyatanassa vuṭṭhiṁ vassāti attho.",
  "atk-s0505a1:558_0": "357. Idāni yādisaṁ vācaṁ abhikaṅkhati, taṁ pakāsento –",
  "atk-s0505a1:559_0": "“Yadatthikaṁ brahmacariyaṁ acarī,",
  "atk-s0505a1:560_0": "Kappāyano kaccissa taṁ amoghaṁ;",
  "atk-s0505a1:561_0": "Nibbāyi so ādu saupādiseso,",
  "atk-s0505a1:562_0": "Yathā vimutto ahu taṁ suṇomā”ti. –",
  "atk-s0505a1:563_0": "Gāthamāha.",
  "atk-s0505a1:563_1": "Tattha kappāyanoti kappameva pūjāvasena bhaṇati.",
  "atk-s0505a1:563_2": "Yathā vimuttoti “kiṁ anupādisesāya nibbānadhātuyā yathā asekkhā, udāhu upādisesāya yathā sekkhā”ti pucchati.",
  "atk-s0505a1:563_3": "Sesamettha pākaṭameva.",
  "atk-s0505a1:564_0": "358. Evaṁ dvādasahi gāthāhi yācito bhagavā taṁ viyākaronto –",
  "atk-s0505a1:565_0": "“Acchecchi taṇhaṁ idha nāmarūpe, (iti bhagavā)",
  "atk-s0505a1:566_0": "Kaṇhassa sotaṁ dīgharattānusayitaṁ;",
  "atk-s0505a1:567_0": "Atāri jātiṁ maraṇaṁ asesaṁ,",
  "atk-s0505a1:568_0": "Iccabravī bhagavā pañcaseṭṭho”ti. –",
  "atk-s0505a1:569_0": "Gāthamāha.",
  "atk-s0505a1:569_1": "Tattha purimapadassa tāva attho –",
  "atk-s0505a1:569_2": "yāpi imasmiṁ nāmarūpe kāmataṇhādibhedā taṇhādīgharattaṁ appahīnaṭṭhena anusayitā kaṇhanāmakassa mārassa “sota”ntipi vuccati, taṁ kaṇhassa sotabhūtaṁ dīgharattānusayitaṁ idha nāmarūpe taṇhaṁ kappāyano chindīti.",
  "atk-s0505a1:569_3": "Iti bhagavāti idaṁ panettha saṅgītikārānaṁ vacanaṁ.",
  "atk-s0505a1:569_4": "Atāri jātiṁ maraṇaṁ asesanti so taṁ taṇhaṁ chetvā asesaṁ jātimaraṇaṁ atāri, anupādisesāya nibbānadhātuyā parinibbāyīti dasseti.",
  "atk-s0505a1:569_5": "Iccabravī bhagavā pañcaseṭṭhoti vaṅgīsena puṭṭho bhagavā etadavoca pañcannaṁ paṭhamasissānaṁ pañcavaggiyānaṁ seṭṭho, pañcahi vā saddhādīhi indriyehi, sīlādīhi vā dhammakkhandhehi ativisiṭṭhehi cakkhūhi ca seṭṭhoti saṅgītikārānamevidaṁ vacanaṁ.",
  "atk-s0505a1:570_0": "359.",
  "atk-s0505a1:570_1": "Evaṁ vutte bhagavato bhāsitamabhinandamānaso vaṅgīso “esa sutvā”tiādigāthāyo āha.",
  "atk-s0505a1:570_2": "Tattha paṭhamagāthāya isisattamāti bhagavā isi ca sattamo ca uttamaṭṭhena vipassīsikhīvessabhūkakusandhakoṇāgamanakassapanāmake cha isayo attanā saha satta karonto pātubhūtotipi isisattamo, taṁ ālapanto āha.",
  "atk-s0505a1:570_3": "Na maṁ vañcesīti yasmā parinibbuto, tasmā tassa parinibbutabhāvaṁ icchantaṁ maṁ na vañcesi, na visaṁvādesīti attho.",
  "atk-s0505a1:570_4": "Sesamettha pākaṭameva.",
  "atk-s0505a1:571_0": "360.",
  "atk-s0505a1:571_1": "Dutiyagāthāya yasmā mutyapekkho vihāsi, tasmā taṁ sandhāyāha “yathāvādī tathākārī, ahu buddhassa sāvako”ti.",
  "atk-s0505a1:571_2": "Maccuno jālaṁ tatanti tebhūmakavaṭṭe vitthataṁ mārassa taṇhājālaṁ.",
  "atk-s0505a1:571_3": "Māyāvinoti bahumāyassa.",
  "atk-s0505a1:571_4": "“Tathā māyāvino”tipi keci paṭhanti, tesaṁ yo anekāhi māyāhi anekakkhattumpi bhagavantaṁ upasaṅkami, tassa tathā māyāvinoti adhippāyo.",
  "atk-s0505a1:572_0": "361.",
  "atk-s0505a1:572_1": "Tatiyagāthāya ādīti kāraṇaṁ.",
  "atk-s0505a1:572_2": "Upādānassāti vaṭṭassa.",
  "atk-s0505a1:572_3": "Vaṭṭañhi upādātabbaṭṭhena idha “upādāna”nti vuttaṁ, tasseva upādānassa ādiṁ avijjātaṇhādibhedaṁ kāraṇaṁ addasa kappoti evaṁ vattuṁ vaṭṭati bhagavāti adhippāyena vadati.",
  "atk-s0505a1:572_4": "Accagā vatāti atikkanto vata.",
  "atk-s0505a1:572_5": "Maccudheyyanti maccu ettha dhiyatīti maccudheyyaṁ, tebhūmakavaṭṭassetaṁ adhivacanaṁ.",
  "atk-s0505a1:572_6": "Taṁ suduttaraṁ maccudheyyaṁ accagā vatāti vedajāto bhaṇati.",
  "atk-s0505a1:572_7": "Sesamettha pākaṭamevāti.",
  "atk-s0505a1:573_0": "Paramatthajotikāya khuddaka-aṭṭhakathāya",
  "atk-s0505a1:574_0": "Suttanipāta-aṭṭhakathāya nigrodhakappasuttavaṇṇanā niṭṭhitā.",
  "atk-s0505a1:575_0": "13. Sammāparibbājanīyasutta-(mahāsamayasutta)-vaṇṇanā",
  "atk-s0505a1:576_0": "362.Pucchāmimuniṁ pahūtapaññanti sammāparibbājanīyasuttaṁ, “mahāsamayasutta”ntipi vuccati mahāsamayadivase kathitattā.",
  "atk-s0505a1:576_1": "Kā uppatti?",
  "atk-s0505a1:576_2": "Pucchāvasikā uppatti.",
  "atk-s0505a1:576_3": "Nimmitabuddhena hi puṭṭho bhagavā imaṁ suttamabhāsi, taṁ saddhiṁ pucchāya “sammāparibbājanīyasutta”nti vuccati.",
  "atk-s0505a1:576_4": "Ayamettha saṅkhepo, vitthārato pana sākiyakoliyānaṁ uppattito pabhuti porāṇehi vaṇṇīyati.",
  "atk-s0505a1:577_0": "Tatrāyaṁ uddesamaggavaṇṇanā –",
  "atk-s0505a1:577_1": "paṭhamakappikānaṁ kira rañño mahāsammatassa rojo nāma putto ahosi.",
  "atk-s0505a1:577_2": "Rojassa vararojo, vararojassa kalyāṇo, kalyāṇassa varakalyāṇo, varakalyāṇassa mandhātā, mandhātussa varamandhātā, varamandhātussa uposatho, uposathassa varo, varassa upavaro, upavarassa maghadevo, maghadevassa paramparā caturāsīti khattiyasahassāni ahesuṁ.",
  "atk-s0505a1:577_3": "Tesaṁ parato tayo okkākavaṁsā ahesuṁ.",
  "atk-s0505a1:577_4": "Tesu tatiyaokkākassa pañca mahesiyo ahesuṁ –",
  "atk-s0505a1:577_5": "hatthā, cittā, jantu, jālinī, visākhāti.",
  "atk-s0505a1:577_6": "Ekekissā pañca pañca itthisatāni parivārā.",
  "atk-s0505a1:577_7": "Sabbajeṭṭhāya cattāro puttā –",
  "atk-s0505a1:577_8": "okkāmukho, karakaṇḍu, hatthiniko, sinipuroti;",
  "atk-s0505a1:577_9": "pañca dhītaro –",
  "atk-s0505a1:577_10": "piyā, suppiyā, ānandā, vijitā, vijitasenāti.",
  "atk-s0505a1:577_11": "Evaṁ sā nava putte labhitvā kālamakāsi.",
  "atk-s0505a1:578_0": "Atha rājā aññaṁ daharaṁ abhirūpaṁ rājadhītaraṁ ānetvā aggamahesiṭṭhāne ṭhapesi.",
  "atk-s0505a1:578_1": "Sāpi jantuṁ nāma ekaṁ puttaṁ vijāyi.",
  "atk-s0505a1:578_2": "Taṁ jantukumāraṁ pañcamadivase alaṅkaritvā rañño dassesi.",
  "atk-s0505a1:578_3": "Rājā tuṭṭho mahesiyā varaṁ adāsi.",
  "atk-s0505a1:578_4": "Sā ñātakehi saddhiṁ mantetvā puttassa rajjaṁ yāci.",
  "atk-s0505a1:578_5": "Rājā “nassa vasali, mama puttānaṁ antarāyamicchasī”ti nādāsi.",
  "atk-s0505a1:578_6": "Sā punappunaṁ raho rājānaṁ paritosetvā “na, mahārāja, musāvādo vaṭṭatī”tiādīni vatvā yācati eva.",
  "atk-s0505a1:578_7": "Atha rājā putte āmantesi –",
  "atk-s0505a1:578_8": "“ahaṁ, tātā, tumhākaṁ kaniṭṭhaṁ jantukumāraṁ disvā tassa mātuyā sahasā varaṁ adāsiṁ.",
  "atk-s0505a1:578_9": "Sā puttassa rajjaṁ pariṇāmetuṁ icchati.",
  "atk-s0505a1:578_10": "Tumhe mamaccayena āgantvā rajjaṁ kāreyyāthā”ti aṭṭhahi amaccehi saddhiṁ uyyojesi.",
  "atk-s0505a1:578_11": "Te bhaginiyo ādāya caturaṅginiyā senāya nagarā nikkhamiṁsu.",
  "atk-s0505a1:578_12": "“Kumārā pituaccayena āgantvā rajjaṁ kāressanti, gacchāma ne upaṭṭhahāmā”ti cintetvā bahū manussā anubandhiṁsu.",
  "atk-s0505a1:578_13": "Paṭhamadivase yojanamattā senā ahosi, dutiyadivase dviyojanamattā, tatiyadivase tiyojanamattā.",
  "atk-s0505a1:578_14": "Kumārā cintesuṁ –",
  "atk-s0505a1:578_15": "“mahā ayaṁ balakāyo, sace mayaṁ kañci sāmantarājānaṁ akkamitvā janapadaṁ gaṇhissāma, sopi no na pahossati, kiṁ paresaṁ pīḷaṁ katvā laddharajjena, mahā jambudīpo, araññe nagaraṁ māpessāmā”ti himavantābhimukhā agamiṁsu.",
  "atk-s0505a1:579_0": "Tattha nagaramāpanokāsaṁ pariyesamānā himavati kapilo nāma ghoratapo tāpaso paṭivasati pokkharaṇitīre mahāsākasaṇḍe, tassa vasanokāsaṁ gatā.",
  "atk-s0505a1:579_1": "So te disvā pucchitvā sabbaṁ pavattiṁ sutvā tesu anukampaṁ akāsi.",
  "atk-s0505a1:579_2": "So kira bhummajālaṁ nāma vijjaṁ jānāti, yāya uddhaṁ asītihatthe ākāse ca heṭṭhā bhūmiyañca guṇadose passati.",
  "atk-s0505a1:579_3": "Athekasmiṁ padese sūkaramigā sīhabyagghādayo tāsetvā paripātenti, maṇḍūkamūsikā sappe bhiṁsāpenti.",
  "atk-s0505a1:579_4": "So te disvā “ayaṁ bhūmippadeso pathavīagga”nti tasmiṁ padese assamaṁ māpesi.",
  "atk-s0505a1:579_5": "Tato so rājakumāre āha –",
  "atk-s0505a1:579_6": "“sace mama nāmena nagaraṁ karotha, demi vo imaṁ okāsa”nti.",
  "atk-s0505a1:579_7": "Te tathā paṭijāniṁsu.",
  "atk-s0505a1:579_8": "Tāpaso “imasmiṁ okāse ṭhatvā caṇḍālaputtopi cakkavattiṁ balena atisetī”ti vatvā “assame rañño gharaṁ māpetvā nagaraṁ māpethā”ti taṁ okāsaṁ datvā sayaṁ avidūre pabbatapāde assamaṁ katvā vasi.",
  "atk-s0505a1:579_9": "Tato kumārā tattha nagaraṁ māpetvā kapilassa vutthokāse katattā “kapilavatthū”ti nāmaṁ āropetvā tattha nivāsaṁ kappesuṁ.",
  "atk-s0505a1:580_0": "Atha amaccā “ime kumārā vayappattā, yadi nesaṁ pitā santike bhaveyya, so āvāhavivāhaṁ kāreyya.",
  "atk-s0505a1:580_1": "Idāni pana amhākaṁ bhāro”ti cintetvā kumārehi saddhiṁ mantesuṁ.",
  "atk-s0505a1:580_2": "Kumārā “amhākaṁ sadisā khattiyadhītaro na passāma, tāsampi bhaginīnaṁ sadise khattiyakumāre, jātisambhedañca na karomā”ti.",
  "atk-s0505a1:580_3": "Te jātisambhedabhayena jeṭṭhabhaginiṁ mātuṭṭhāne ṭhapetvā avasesāhi saṁvāsaṁ kappesuṁ.",
  "atk-s0505a1:580_4": "Tesaṁ pitā taṁ pavattiṁ sutvā “sakyā vata, bho kumārā, paramasakyā vata, bho kumārā”ti udānaṁ udānesi.",
  "atk-s0505a1:580_5": "Ayaṁ tāva sakyānaṁ uppatti.",
  "atk-s0505a1:580_6": "Vuttampi cetaṁ bhagavatā –",
  "atk-s0505a1:581_0": "“Atha kho, ambaṭṭha, rājā okkāko amacce pārisajje āmantesi –",
  "atk-s0505a1:581_1": "‘kahaṁ nu kho, bho, etarahi kumārā sammantī’ti.",
  "atk-s0505a1:581_2": "Atthi, deva, himavantapasse pokkharaṇiyā tīre mahāsākasaṇḍo, tatthetarahi kumārā sammanti.",
  "atk-s0505a1:581_3": "Te jātisambhedabhayā sakāhi bhaginīhi saddhiṁ saṁvāsaṁ kappentīti.",
  "atk-s0505a1:581_4": "Atha kho, ambaṭṭha, rājā okkāko udānaṁ udānesi –",
  "atk-s0505a1:581_5": "‘sakyā vata, bho kumārā, paramasakyā vata, bho kumārā’ti, tadagge kho pana, ambaṭṭha, sakyā paññāyanti, so ca sakyānaṁ pubbapuriso”ti.",
  "atk-s0505a1:582_0": "Tato nesaṁ jeṭṭhabhaginiyā kuṭṭharogo udapādi, koviḷārapupphasadisāni gattāni ahesuṁ.",
  "atk-s0505a1:582_1": "Rājakumārā “imāya saddhiṁ ekato nisajjaṭṭhānabhojanādīni karontānampi upari esa rogo saṅkamatī”ti cintetvā uyyānakīḷaṁ gacchantā viya taṁ yāne āropetvā araññaṁ pavisitvā pokkharaṇiṁ khaṇāpetvā taṁ tattha khādanīyabhojanīyehi saddhiṁ pakkhipitvā upari padaraṁ paṭicchādāpetvā paṁsuṁ datvā pakkamiṁsu.",
  "atk-s0505a1:582_2": "Tena ca samayena rāmo nāma rājā kuṭṭharogī orodhehi ca nāṭakehi ca jigucchiyamāno tena saṁvegena jeṭṭhaputtassa rajjaṁ datvā araññaṁ pavisitvā tattha paṇṇamūlaphalāni paribhuñjanto nacirasseva arogo suvaṇṇavaṇṇo hutvā, ito cito ca vicaranto mahantaṁ susirarukkhaṁ disvā tassabbhantare soḷasahatthappamāṇaṁ taṁ kolāpaṁ sodhetvā, dvārañca vātapānañca katvā nisseṇiṁ bandhitvā tattha vāsaṁ kappesi.",
  "atk-s0505a1:582_3": "So aṅgārakaṭāhe aggiṁ katvā rattiṁ vissarañca sussarañca suṇanto sayati.",
  "atk-s0505a1:582_4": "So “asukasmiṁ padese sīho saddamakāsi, asukasmiṁ byaggho”ti sallakkhetvā pabhāte tattha gantvā vighāsamaṁsaṁ ādāya pacitvā khādati.",
  "atk-s0505a1:583_0": "Athekadivasaṁ so paccūsasamaye aggiṁ jāletvā nisīdi.",
  "atk-s0505a1:583_1": "Tena ca samayena tassā rājadhītāya gandhaṁ ghāyitvā byaggho taṁ padesaṁ khaṇitvā padaratthare vivaramakāsi.",
  "atk-s0505a1:583_2": "Tena vivarena sā byagghaṁ disvā bhītā vissaramakāsi.",
  "atk-s0505a1:583_3": "So taṁ saddaṁ sutvā “itthisaddo eso”ti ca sallakkhetvā pātova tattha gantvā “ko etthā”ti āha.",
  "atk-s0505a1:583_4": "“Mātugāmo sāmī”ti.",
  "atk-s0505a1:583_5": "“Nikkhamā”ti.",
  "atk-s0505a1:583_6": "“Na nikkhamāmī”ti.",
  "atk-s0505a1:583_7": "“Kiṁ kāraṇā”ti?",
  "atk-s0505a1:583_8": "“Khattiyakaññā aha”nti.",
  "atk-s0505a1:583_9": "Evaṁ sobbhe nikhātāpi mānameva karoti.",
  "atk-s0505a1:583_10": "So sabbaṁ pucchitvā “ahampi khattiyo”ti jātiṁ ācikkhitvā “ehi dāni khīre pakkhittasappi viya jāta”nti āha.",
  "atk-s0505a1:583_11": "Sā “kuṭṭharoginīmhi sāmi, na sakkā nikkhamitu”nti āha.",
  "atk-s0505a1:583_12": "So “katakammo dāni ahaṁ sakkā tikicchitu”nti nisseṇiṁ datvā taṁ uddharitvā attano vasanokāsaṁ netvā sayaṁ paribhuttabhesajjāni eva datvā nacirasseva arogaṁ suvaṇṇavaṇṇamakāsi.",
  "atk-s0505a1:583_13": "So tāya saddhiṁ saṁvāsaṁ kappesi.",
  "atk-s0505a1:583_14": "Sā paṭhamasaṁvāseneva gabbhaṁ gaṇhitvā dve putte vijāyi, punapi dveti evaṁ soḷasakkhattuṁ vijāyi.",
  "atk-s0505a1:583_15": "Evaṁ te dvattiṁsa bhātaro ahesuṁ.",
  "atk-s0505a1:583_16": "Te anupubbena vuḍḍhippatte pitā sabbasippāni sikkhāpesi.",
  "atk-s0505a1:584_0": "Athekadivasaṁ eko rāmarañño nagaravāsī pabbate ratanāni gavesanto taṁ padesaṁ āgato rājānaṁ disvā aññāsi.",
  "atk-s0505a1:584_1": "“Jānāmahaṁ, deva, tumhe”ti āha.",
  "atk-s0505a1:584_2": "“Kuto tvaṁ āgatosī”ti ca tena puṭṭho “nagarato devā”ti āha.",
  "atk-s0505a1:584_3": "Tato naṁ rājā sabbaṁ pavattiṁ pucchi.",
  "atk-s0505a1:584_4": "Evaṁ tesu samullapamānesu te dārakā āgamiṁsu.",
  "atk-s0505a1:584_5": "So te disvā “ime ke devā”ti pucchi.",
  "atk-s0505a1:584_6": "“Puttā me bhaṇe”ti.",
  "atk-s0505a1:584_7": "“Imehi dāni, deva, dvattiṁsakumārehi parivuto vane kiṁ karissasi, ehi rajjamanusāsā”ti?",
  "atk-s0505a1:584_8": "“Alaṁ, bhaṇe, idheva sukha”nti.",
  "atk-s0505a1:584_9": "So “laddhaṁ dāni me kathāpābhata”nti nagaraṁ gantvā rañño puttassārocesi.",
  "atk-s0505a1:584_10": "Rañño putto “pitaraṁ ānessāmī”ti caturaṅginiyā senāya tattha gantvā nānappakārehi pitaraṁ yāci.",
  "atk-s0505a1:584_11": "Sopi “alaṁ, tāta kumāra, idheva sukha”nti neva icchi.",
  "atk-s0505a1:584_12": "Tato rājaputto “na dāni rājā āgantuṁ icchati, handassa idheva nagaraṁ māpemī”ti cintetvā taṁ kolarukkhaṁ uddharitvā gharaṁ katvā nagaraṁ māpetvā kolarukkhaṁ apanetvā katattā “kolanagara”nti ca byagghapathe katattā “byagghapajja”nti cāti dve nāmāni āropetvā agamāsi.",
  "atk-s0505a1:585_0": "Tato vayappatte kumāre mātā āṇāpesi –",
  "atk-s0505a1:585_1": "“tātā, tumhākaṁ kapilavatthuvāsino sakyā mātulā honti, dhītaro nesaṁ gaṇhathā”ti.",
  "atk-s0505a1:585_2": "Te yaṁ divasaṁ khattiyakaññāyo nadīkīḷanaṁ gacchanti, taṁ divasaṁ gantvā nadītitthaṁ uparundhitvā nāmāni sāvetvā patthitā patthitā rājadhītaro gahetvā agamaṁsu.",
  "atk-s0505a1:585_3": "Sakyarājāno sutvā “hotu bhaṇe, amhākaṁ ñātakā evā”ti tuṇhī ahesuṁ.",
  "atk-s0505a1:585_4": "Ayaṁ koliyānaṁ uppatti.",
  "atk-s0505a1:586_0": "Evaṁ tesaṁ sākiyakoliyānaṁ aññamaññaṁ āvāhavivāhaṁ karontānaṁ āgato vaṁso yāva sīhahanurājā, tāva vitthārato veditabbo –",
  "atk-s0505a1:586_1": "sīhahanurañño kira pañca puttā ahesuṁ –",
  "atk-s0505a1:586_2": "suddhodano, amitodano, dhotodano, sakkodano, sukkodanoti.",
  "atk-s0505a1:586_3": "Tesu suddhodane rajjaṁ kārayamāne tassa pajāpatiyā añjanarañño dhītāya mahāmāyādeviyā kucchimhi pūritapāramī mahāpuriso jātakanidāne vuttanayena tusitapurā cavitvā paṭisandhiṁ gahetvā anupubbena katamahābhinikkhamano sammāsambodhiṁ abhisambujjhitvā pavattitavaradhammacakko anukkamena kapilavatthuṁ gantvā suddhodanamahārājādayo ariyaphale patiṭṭhāpetvā janapadacārikaṁ pakkamitvā punapi aparena samayena paccāgantvā pannarasahi bhikkhusatehi saddhiṁ kapilavatthusmiṁ viharati nigrodhārāme.",
  "atk-s0505a1:587_0": "Tattha viharante ca bhagavati sākiyakoliyānaṁ udakaṁ paṭicca kalaho ahosi. Kathaṁ?",
  "atk-s0505a1:587_1": "Nesaṁ kira ubhinnampi kapilapurakoliyapurānaṁ antare rohiṇī nāma nadī pavattati.",
  "atk-s0505a1:587_2": "Sā kadāci appodakā hoti, kadāci mahodakā.",
  "atk-s0505a1:587_3": "Appodakakāle setuṁ katvā sākiyāpi koliyāpi attano attano sassapāyanatthaṁ udakaṁ ānenti.",
  "atk-s0505a1:587_4": "Tesaṁ manussā ekadivasaṁ setuṁ karontā aññamaññaṁ bhaṇḍantā “are tumhākaṁ rājakulaṁ bhaginīhi saddhiṁ saṁvāsaṁ kappesi kukkuṭasoṇasiṅgālāditiracchānā viya, tumhākaṁ rājakulaṁ susirarukkhe vāsaṁ kappesi pisācillikā viyā”ti evaṁ jātivādena khuṁsetvā attano attano rājūnaṁ ārocesuṁ.",
  "atk-s0505a1:587_5": "Te kuddhā yuddhasajjā hutvā rohiṇīnadītīraṁ sampattā.",
  "atk-s0505a1:587_6": "Evaṁ sāgarasadisaṁ balaṁ aṭṭhāsi.",
  "atk-s0505a1:588_0": "Atha bhagavā “ñātakā kalahaṁ karonti, handa, ne vāressāmī”ti ākāsenāgantvā dvinnaṁ senānaṁ majjhe aṭṭhāsi.",
  "atk-s0505a1:588_1": "Tampi āvajjetvā sāvatthito āgatoti eke.",
  "atk-s0505a1:588_2": "Evaṁ ṭhatvā ca pana attadaṇḍasuttaṁ abhāsi.",
  "atk-s0505a1:588_3": "Taṁ sutvā sabbe saṁvegappattā āvudhāni chaḍḍetvā bhagavantaṁ namassamānā aṭṭhaṁsu, mahagghañca āsanaṁ paññāpesuṁ.",
  "atk-s0505a1:588_4": "Bhagavā oruyha paññattāsane nisīditvā “kuṭhārīhattho puriso”tiādikaṁ phandanajātakaṁ, “vandāmi taṁ kuñjarā”tiādikaṁ laṭukikajātakaṁ.",
  "atk-s0505a1:589_0": "“Sammodamānā gacchanti, jālamādāya pakkhino;",
  "atk-s0505a1:590_0": "Yadā te vivadissanti, tadā ehinti me vasa”nti. –",
  "atk-s0505a1:591_0": "Imaṁ vaṭṭakajātakañca kathetvā puna tesaṁ cirakālappavattaṁ ñātibhāvaṁ dassento imaṁ mahāvaṁsaṁ kathesi.",
  "atk-s0505a1:591_1": "Te “pubbe kira mayaṁ ñātakā evā”ti ativiya pasīdiṁsu.",
  "atk-s0505a1:591_2": "Tato sakyā aḍḍhateyyakumārasate, koliyā aḍḍhateyyakumārasateti pañca kumārasate bhagavato parivāratthāya adaṁsu.",
  "atk-s0505a1:591_3": "Bhagavā tesaṁ pubbahetuṁ disvā “etha bhikkhavo”ti āha.",
  "atk-s0505a1:591_4": "Te sabbe iddhiyā nibbattaaṭṭhaparikkhārayuttā ākāse abbhuggantvā āgamma bhagavantaṁ vanditvā aṭṭhaṁsu.",
  "atk-s0505a1:591_5": "Bhagavā te ādāya mahāvanaṁ agamāsi.",
  "atk-s0505a1:591_6": "Tesaṁ pajāpatiyo dūte pāhesuṁ, te tāhi nānappakārehi palobhiyamānā ukkaṇṭhiṁsu.",
  "atk-s0505a1:591_7": "Bhagavā tesaṁ ukkaṇṭhitabhāvaṁ ñatvā himavantaṁ dassetvā tattha kuṇālajātakakathāya tesaṁ anabhiratiṁ vinodetukāmo āha –",
  "atk-s0505a1:591_8": "“diṭṭhapubbo vo, bhikkhave, himavā”ti?",
  "atk-s0505a1:591_9": "“Na bhagavā”ti.",
  "atk-s0505a1:591_10": "“Etha, bhikkhave, pekkhathā”ti attano iddhiyā te ākāsena nento “ayaṁ suvaṇṇapabbato, ayaṁ rajatapabbato, ayaṁ maṇipabbato”ti nānappakāre pabbate dassetvā kuṇāladahe manosilātale paccuṭṭhāsi.",
  "atk-s0505a1:591_11": "Tato “himavante sabbe catuppadabahuppadādibhedā tiracchānagatā pāṇā āgacchantu, sabbesañca pacchato kuṇālasakuṇo”ti adhiṭṭhāsi.",
  "atk-s0505a1:591_12": "Āgacchante ca te jātināmaniruttivasena vaṇṇento “ete, bhikkhave, haṁsā, ete koñcā, ete cakkavākā, karavīkā, hatthisoṇḍakā, pokkharasātakā”ti tesaṁ dassesi.",
  "atk-s0505a1:592_0": "Te vimhitahadayā passantā sabbapacchato āgacchantaṁ dvīhi dijakaññāhi mukhatuṇḍakena ḍaṁsitvā gahitakaṭṭhavemajjhe nisinnaṁ sahassadijakaññāparivāraṁ kuṇālasakuṇaṁ disvā acchariyabbhutacittajātā bhagavantaṁ āhaṁsu –",
  "atk-s0505a1:592_1": "“kacci, bhante, bhagavāpi idha kuṇālarājā bhūtapubbo”ti?",
  "atk-s0505a1:592_2": "“Āma, bhikkhave, mayāvesa kuṇālavaṁso kato.",
  "atk-s0505a1:592_3": "Atīte hi mayaṁ cattāro janā idha vasimhā –",
  "atk-s0505a1:592_4": "nārado devilo isi, ānando gijjharājā, puṇṇamukho phussakokilo, ahaṁ kuṇālo sakuṇo”ti sabbaṁ mahākuṇālajātakaṁ kathesi.",
  "atk-s0505a1:592_5": "Taṁ sutvā tesaṁ bhikkhūnaṁ purāṇadutiyikāyo ārabbha uppannā anabhirati vūpasantā.",
  "atk-s0505a1:592_6": "Tato tesaṁ bhagavā saccakathaṁ kathesi, kathāpariyosāne sabbapacchimako sotāpanno, sabbauparimo anāgāmī ahosi, ekopi puthujjano vā arahā vā natthi.",
  "atk-s0505a1:592_7": "Tato bhagavā te ādāya punadeva mahāvane oruhi.",
  "atk-s0505a1:592_8": "Āgacchamānā ca te bhikkhū attanova iddhiyā āgacchiṁsu.",
  "atk-s0505a1:593_0": "Atha nesaṁ bhagavā uparimaggatthāya puna dhammaṁ desesi.",
  "atk-s0505a1:593_1": "Te pañcasatāpi vipassanaṁ ārabhitvā arahatte patiṭṭhahiṁsu.",
  "atk-s0505a1:593_2": "Paṭhamaṁ patto paṭhamameva agamāsi “bhagavato ārocessāmī”ti.",
  "atk-s0505a1:593_3": "Āgantvā ca “abhiramāmahaṁ bhagavā, na ukkaṇṭhāmī”ti vatvā bhagavantaṁ vanditvā ekamantaṁ nisīdi.",
  "atk-s0505a1:593_4": "Evaṁ te sabbepi anukkamena āgantvā bhagavantaṁ parivāretvā nisīdiṁsu jeṭṭhamāsauposathadivase sāyanhasamaye.",
  "atk-s0505a1:593_5": "Tato pañcasatakhīṇāsavaparivutaṁ varabuddhāsane nisinnaṁ bhagavantaṁ ṭhapetvā asaññasatte ca arūpabrahmāno ca sakaladasasahassacakkavāḷe avasesadevatādayo maṅgalasuttavaṇṇanāyaṁ vuttanayena sukhumattabhāve nimminitvā samparivāresuṁ “vicitrapaṭibhānaṁ dhammadesanaṁ sossāmā”ti.",
  "atk-s0505a1:593_6": "Tattha cattāro khīṇāsavabrahmāno samāpattito vuṭṭhāya brahmagaṇaṁ apassantā “kuhiṁ gatā”ti āvajjetvā tamatthaṁ ñatvā pacchā āgantvā okāsaṁ alabhamānā cakkavāḷamuddhani ṭhatvā paccekagāthāyo abhāsiṁsu. Yathāha –",
  "atk-s0505a1:594_0": "“Atha kho catunnaṁ suddhāvāsakāyikānaṁ devatānaṁ etadahosi –",
  "atk-s0505a1:594_1": "‘ayaṁ, kho, bhagavā sakkesu viharati kapilavatthusmiṁ mahāvane mahatā bhikkhusaṅghena saddhiṁ pañcamattehi bhikkhusatehi sabbeheva arahantehi.",
  "atk-s0505a1:594_2": "Dasahi ca lokadhātūhi devatā yebhuyyena sannipatitā honti bhagavantaṁ dassanāya bhikkhusaṅghañca.",
  "atk-s0505a1:594_3": "Yaṁnūna mayampi yena bhagavā tenupasaṅkameyyāma, upasaṅkamitvā bhagavato santike paccekaṁ gāthaṁ bhāseyyāmā”’ti.",
  "atk-s0505a1:595_0": "Sabbaṁ sagāthāvagge vuttanayeneva veditabbaṁ.",
  "atk-s0505a1:595_1": "Evaṁ gantvā ca tattha eko brahmā puratthimacakkavāḷamuddhani okāsaṁ labhitvā tattha ṭhito imaṁ gāthaṁ abhāsi –",
  "atk-s0505a1:596_0": "“Mahāsamayo pavanasmiṁ…pe…",
  "atk-s0505a1:597_0": "Dakkhitāye aparājitasaṅgha”nti. ;",
  "atk-s0505a1:598_0": "Imañcassa gāthaṁ bhāsamānassa pacchimacakkavāḷapabbate ṭhito saddaṁ assosi.",
  "atk-s0505a1:599_0": "Dutiyo pacchimacakkavāḷamuddhani okāsaṁ labhitvā tattha ṭhito taṁ gāthaṁ sutvā imaṁ gāthaṁ abhāsi –",
  "atk-s0505a1:600_0": "“Tatra bhikkhavo samādahaṁsu…pe…",
  "atk-s0505a1:601_0": "Indriyāni rakkhanti paṇḍitā”ti. ;",
  "atk-s0505a1:602_0": "Tatiyo dakkhiṇacakkavāḷamuddhani okāsaṁ labhitvā tattha ṭhito taṁ gāthaṁ sutvā imaṁ gāthaṁ abhāsi –",
  "atk-s0505a1:603_0": "“Chetvā khīlaṁ chetvā palighaṁ…pe… susunāgā”ti. ;",
  "atk-s0505a1:604_0": "Catuttho uttaracakkavāḷamuddhani okāsaṁ labhitvā tattha ṭhito taṁ gāthaṁ sutvā imaṁ gāthamabhāsi –",
  "atk-s0505a1:605_0": "“Ye keci buddhaṁ saraṇaṁ gatāse…pe…",
  "atk-s0505a1:606_0": "Devakāyaṁ paripūressantī”ti. ;",
  "atk-s0505a1:607_0": "Tassapi taṁ saddaṁ dakkhiṇacakkavāḷamuddhani ṭhito assosi.",
  "atk-s0505a1:607_1": "Evaṁ tadā ime cattāro brahmāno parisaṁ thometvā ṭhitā ahesuṁ, mahābrahmāno ekacakkavāḷaṁ chādetvā aṭṭhaṁsu.",
  "atk-s0505a1:608_0": "Atha bhagavā devaparisaṁ oloketvā bhikkhūnaṁ ārocesi –",
  "atk-s0505a1:608_1": "“yepi te, bhikkhave, ahesuṁ atītamaddhānaṁ arahanto sammāsambuddhā, tesampi bhagavantānaṁ etapparamāyeva devatā sannipatitā ahesuṁ.",
  "atk-s0505a1:608_2": "Seyyathāpi mayhaṁ etarahi, yepi te, bhikkhave, bhavissanti anāgatamaddhānaṁ arahanto sammāsambuddhā, tesampi bhagavantānaṁ etapparamāyeva devatā sannipatitā bhavissanti seyyathāpi mayhaṁ etarahī”ti.",
  "atk-s0505a1:608_3": "Tato taṁ devaparisaṁ bhabbābhabbavasena dvidhā vibhaji “ettakā bhabbā, ettakā abhabbā”ti.",
  "atk-s0505a1:608_4": "Tattha “abhabbaparisā buddhasatepi dhammaṁ desente na bujjhati, bhabbaparisā sakkā bodhetu”nti ñatvā puna bhabbapuggale cariyavasena chadhā vibhaji “ettakā rāgacaritā, ettakā dosa-moha-vitakka-saddhā-buddhicaritā”ti.",
  "atk-s0505a1:608_5": "Evaṁ cariyavasena pariggahetvā “assā parisāya kīdisā dhammadesanā sappāyā”ti dhammakathaṁ vicinitvā puna taṁ parisaṁ manasākāsi –",
  "atk-s0505a1:608_6": "“attajjhāsayena nu kho jāneyya, parajjhāsayena, aṭṭhuppattivasena, pucchāvasenā”ti.",
  "atk-s0505a1:608_7": "Tato “pucchāvasena jāneyyā”ti ñatvā “pañhaṁ pucchituṁ samattho atthi, natthī”ti puna sakalaparisaṁ āvajjetvā “natthi kocī”ti ñatvā “sace ahameva pucchitvā ahameva vissajjeyyaṁ, evamassā parisāya sappāyaṁ na hoti.",
  "atk-s0505a1:608_8": "Yaṁnūnāhaṁ nimmitabuddhaṁ māpeyyanti pādakajjhānaṁ samāpajjitvā vuṭṭhāya manomayiddhiyā abhisaṅkharitvā nimmitabuddhaṁ māpesi.",
  "atk-s0505a1:608_9": "Sabbaṅgapaccaṅgī lakkhaṇasampanno pattacīvaradharo ālokitavilokitādisampanno hotū”ti adhiṭṭhānacittena saha pāturahosi.",
  "atk-s0505a1:608_10": "So pācīnalokadhātuto āgantvā bhagavato samasame āsane nisinno evaṁ āgantvā yāni bhagavatā imamhi samāgame cariyavasena cha suttāni kathitāni.",
  "atk-s0505a1:608_11": "Seyyathidaṁ –",
  "atk-s0505a1:608_12": "purābhedasuttaṁ kalahavivādasuttaṁ cūḷabyūhaṁ mahābyūhaṁ tuvaṭakaṁ idameva sammāparibbājanīyanti.",
  "atk-s0505a1:608_13": "Tesu rāgacaritadevatānaṁ sappāyavasena kathetabbassa imassa suttassa pavattanatthaṁ pañhaṁ pucchanto “pucchāmi muniṁ pahūtapañña”nti imaṁ gāthamāha.",
  "atk-s0505a1:609_0": "Tattha pahūtapaññanti mahāpaññaṁ.",
  "atk-s0505a1:609_1": "Tiṇṇanti caturoghatiṇṇaṁ.",
  "atk-s0505a1:609_2": "Pāraṅgatanti nibbānappattaṁ.",
  "atk-s0505a1:609_3": "Parinibbutanti saupādisesanibbānavasena parinibbutaṁ.",
  "atk-s0505a1:609_4": "Ṭhitattanti lokadhammehi akampanīyacittaṁ.",
  "atk-s0505a1:609_5": "Nikkhamma gharā panujja kāmeti vatthukāme panuditvā gharāvāsā nikkhamma.",
  "atk-s0505a1:609_6": "Kathaṁ bhikkhu sammā so loke paribbajeyyāti so bhikkhu kathaṁ loke sammā paribbajeyya vihareyya anupalitto lokena hutvā, lokaṁ atikkameyyāti vuttaṁ hoti.",
  "atk-s0505a1:609_7": "Sesamettha vuttanayameva.",
  "atk-s0505a1:610_0": "363.",
  "atk-s0505a1:610_1": "Atha bhagavā yasmā āsavakkhayaṁ appatvā loke sammā paribbajanto nāma natthi, tasmā tasmiṁ rāgacaritādivasena pariggahite sabbapuggalasamūhe taṁ taṁ tesaṁ tesaṁ samānadosānaṁ devatāgaṇānaṁ āciṇṇadosappahānatthaṁ “yassa maṅgalā”ti ārabhitvā arahattanikūṭeneva khīṇāsavapaṭipadaṁ pakāsento pannarasa gāthāyo abhāsi.",
  "atk-s0505a1:611_0": "Tattha paṭhamagāthāya tāva maṅgalāti maṅgalasutte vuttānaṁ diṭṭhamaṅgalādīnametaṁ adhivacanaṁ.",
  "atk-s0505a1:611_1": "Samūhatāti suṭṭhu ūhatā paññāsatthena samucchinnā.",
  "atk-s0505a1:611_2": "Uppātāti “ukkāpātadisāḍāhādayo evaṁ vipākā hontī”ti evaṁ pavattā uppātābhinivesā.",
  "atk-s0505a1:611_3": "Supināti “pubbaṇhasamaye supinaṁ disvā idaṁ nāma hoti, majjhanhikādīsu idaṁ, vāmapassena sayatā diṭṭhe idaṁ nāma hoti, dakkhiṇapassādīhi idaṁ, supinante candaṁ disvā idaṁ nāma hoti, sūriyādayo disvā ida”nti evaṁ pavattā supinābhinivesā.",
  "atk-s0505a1:611_4": "Lakkhaṇāti daṇḍalakkhaṇavatthalakkhaṇādipāṭhaṁ paṭhitvā “iminā idaṁ nāma hotī”ti evaṁ pavattā lakkhaṇābhinivesā.",
  "atk-s0505a1:611_5": "Te sabbepi brahmajāle vuttanayeneva veditabbā.",
  "atk-s0505a1:611_6": "So maṅgaladosavippahīnoti aṭṭhatiṁsa mahāmaṅgalāni ṭhapetvā avasesā maṅgaladosā nāma.",
  "atk-s0505a1:611_7": "Yassa panete maṅgalādayo samūhatā, so maṅgaladosavippahīno hoti.",
  "atk-s0505a1:611_8": "Atha vā maṅgalānañca uppātādidosānañca pahīnattā maṅgaladosavippahīno hoti, na maṅgalādīhi suddhiṁ pacceti ariyamaggassa adhigatattā.",
  "atk-s0505a1:611_9": "Tasmā sammā so loke paribbajeyya, so khīṇāsavo sammā loke paribbajeyya anupalitto lokenāti.",
  "atk-s0505a1:612_0": "364.",
  "atk-s0505a1:612_1": "Dutiyagāthāya rāgaṁ vinayetha mānusesu, dibbesu kāmesu cāpi bhikkhūti mānusesu ca dibbesu ca kāmaguṇesu anāgāmimaggena anuppattidhammataṁ nento rāgaṁ vinayetha.",
  "atk-s0505a1:612_2": "Atikkamma bhavaṁ samecca dhammanti evaṁ rāgaṁ vinetvā tato paraṁ arahattamaggena sabbappakārato pariññābhisamayādayo sādhento catusaccabhedampi samecca dhammaṁ imāya paṭipadāya tividhampi atikkamma bhavaṁ.",
  "atk-s0505a1:612_3": "Sammā soti sopi bhikkhu sammā loke paribbajeyya.",
  "atk-s0505a1:613_0": "365.",
  "atk-s0505a1:613_1": "Tatiyagāthāya “anurodhavirodhavippahīno”ti sabbavatthūsu pahīnarāgadoso.",
  "atk-s0505a1:613_2": "Sesaṁ vuttanayameva sabbagāthāsu ca “sopi bhikkhu sammā loke paribbajeyyā”ti yojetabbaṁ.",
  "atk-s0505a1:613_3": "Ito parañhi yojanampi avatvā avuttanayameva vaṇṇayissāma.",
  "atk-s0505a1:614_0": "366.",
  "atk-s0505a1:614_1": "Catutthagāthāya sattasaṅkhāravasena duvidhaṁ piyañca appiyañca veditabbaṁ, tattha chandarāgapaṭighappahānena hitvā.",
  "atk-s0505a1:614_2": "Anupādāyāti catūhi upādānehi kañci dhammaṁ aggahetvā.",
  "atk-s0505a1:614_3": "Anissitokuhiñcīti aṭṭhasatabhedena taṇhānissayena dvāsaṭṭhibhedena diṭṭhinissayena ca kuhiñci rūpādidhamme bhave vā anissito.",
  "atk-s0505a1:614_4": "Saṁyojaniyehi vippamuttoti sabbepi tebhūmakadhammā dasavidhasaṁyojanassa visayattā saṁyojaniyā, tehi sabbappakārato maggabhāvanāya pariññātattā ca vippamuttoti attho.",
  "atk-s0505a1:614_5": "Paṭhamapādena cettha rāgadosappahānaṁ vuttaṁ, dutiyena upādānanissayābhāvo, tatiyena sesākusalehi akusalavatthūhi ca vippamokkho.",
  "atk-s0505a1:614_6": "Paṭhamena vā rāgadosappahānaṁ, dutiyena tadupāyo, tatiyena tesaṁ pahīnattā saṁyojaniyehi vippamokkhoti veditabbo.",
  "atk-s0505a1:615_0": "367.",
  "atk-s0505a1:615_1": "Pañcamagāthāya upadhīsūti khandhupadhīsu.",
  "atk-s0505a1:615_2": "Ādānanti ādātabbaṭṭhena teyeva vuccanti.",
  "atk-s0505a1:615_3": "Anaññaneyyoti aniccādīnaṁ sudiṭṭhattā “idaṁ seyyo”ti kenaci anetabbo.",
  "atk-s0505a1:615_4": "Sesaṁ uttānapadatthameva.",
  "atk-s0505a1:615_5": "Idaṁ vuttaṁ hoti –",
  "atk-s0505a1:615_6": "ādānesu catutthamaggena sabbaso chandarāgaṁ vinetvā so vinītachandarāgo, tesu upadhīsu na sārameti, sabbe upadhī asārakatteneva passati.",
  "atk-s0505a1:615_7": "Tato tesu duvidhenapi nissayena anissito aññena vā kenaci “idaṁ seyyo”ti anetabbo khīṇāsavo bhikkhu sammā so loke paribbajeyya.",
  "atk-s0505a1:616_0": "368.",
  "atk-s0505a1:616_1": "Chaṭṭhagāthāya aviruddhoti etesaṁ tiṇṇaṁ duccaritānaṁ pahīnattā sucaritehi saddhiṁ aviruddho.",
  "atk-s0505a1:616_2": "Viditvā dhammanti maggena catusaccadhammaṁ ñatvā.",
  "atk-s0505a1:616_3": "Nibbānapadābhipatthayānoti anupādisesaṁ khandhaparinibbānapadaṁ patthayamāno.",
  "atk-s0505a1:616_4": "Sesaṁ uttānatthameva.",
  "atk-s0505a1:617_0": "369.",
  "atk-s0505a1:617_1": "Sattamagāthāya akkuṭṭhoti dasahi akkosavatthūhi abhisatto.",
  "atk-s0505a1:617_2": "Na sandhiyethāti na upanayhetha na kuppeyya.",
  "atk-s0505a1:617_3": "Laddhā parabhojanaṁna majjeti parehi dinnaṁ saddhādeyyaṁ labhitvā “ahaṁ ñāto yasassī lābhī”ti na majjeyya.",
  "atk-s0505a1:617_4": "Sesaṁ uttānatthameva.",
  "atk-s0505a1:618_0": "370.",
  "atk-s0505a1:618_1": "Aṭṭhamagāthāya lobhanti visamalobhaṁ.",
  "atk-s0505a1:618_2": "Bhavanti kāmabhavādibhavaṁ.",
  "atk-s0505a1:618_3": "Evaṁ dvīhi padehi bhavabhogataṇhā vuttā.",
  "atk-s0505a1:618_4": "Purimena vā sabbāpi taṇhā, pacchimena kammabhavo.",
  "atk-s0505a1:618_5": "Virato chedanabandhanā cāti evametesaṁ kammakilesānaṁ pahīnattā parasattachedanabandhanā ca viratoti.",
  "atk-s0505a1:618_6": "Sesaṁ vuttanayameva.",
  "atk-s0505a1:619_0": "371.",
  "atk-s0505a1:619_1": "Navamagāthāya sāruppaṁ attano viditvāti attano bhikkhubhāvassa patirūpaṁ anesanādiṁ pahāya sammāesanādiājīvasuddhiṁ aññañca sammāpaṭipattiṁ tattha patiṭṭhahanena viditvā.",
  "atk-s0505a1:619_2": "Na hi ñātamatteneva kiñci hoti.",
  "atk-s0505a1:619_3": "Yathātathiyanti yathātathaṁ yathābhūtaṁ.",
  "atk-s0505a1:619_4": "Dhammanti khandhāyatanādibhedaṁ yathābhūtañāṇena, catusaccadhammaṁ vā maggena viditvā.",
  "atk-s0505a1:619_5": "Sesaṁ uttānatthameva.",
  "atk-s0505a1:620_0": "372.",
  "atk-s0505a1:620_1": "Dasamagāthāya so nirāso anāsisānoti yassa ariyamaggena vināsitattā anusayā ca na santi, akusalamūlā ca samūhatā, so nirāso nittaṇho hoti.",
  "atk-s0505a1:620_2": "Tato āsāya abhāvena kañci rūpādidhammaṁ nāsīsati.",
  "atk-s0505a1:620_3": "Tenāha “nirāso anāsisāno”ti.",
  "atk-s0505a1:620_4": "Sesaṁ vuttanayameva.",
  "atk-s0505a1:621_0": "373.",
  "atk-s0505a1:621_1": "Ekādasamagāthāya āsavakhīṇoti khīṇacaturāsavo.",
  "atk-s0505a1:621_2": "Pahīnamānoti pahīnanavavidhamāno.",
  "atk-s0505a1:621_3": "Rāgapathanti rāgavisayabhūtaṁ tebhūmakadhammajātaṁ.",
  "atk-s0505a1:621_4": "Upātivattoti pariññāpahānehi atikkanto.",
  "atk-s0505a1:621_5": "Dantoti sabbadvāravisevanaṁ hitvā ariyena damathena dantabhūmiṁ patto.",
  "atk-s0505a1:621_6": "Parinibbutoti kilesaggivūpasamena sītibhūto.",
  "atk-s0505a1:621_7": "Sesaṁ vuttanayameva.",
  "atk-s0505a1:622_0": "374.",
  "atk-s0505a1:622_1": "Dvādasamagāthāya saddhoti buddhādiguṇesu parappaccayavirahitattā sabbākārasampannena aveccappasādena samannāgato, na parassa saddhāya paṭipattiyaṁ gamanabhāvena. Yathāha –",
  "atk-s0505a1:622_2": "“na khvāhaṁ ettha bhante bhagavato saddhāya gacchāmī”ti.",
  "atk-s0505a1:622_3": "Sutavāti vositasutakiccattā paramatthikasutasamannāgato.",
  "atk-s0505a1:622_4": "Niyāmadassīti saṁsārakantāramūḷhe loke amatapuragāmino sammattaniyāmabhūtassa maggassa dassāvī, diṭṭhamaggoti vuttaṁ hoti.",
  "atk-s0505a1:622_5": "Vaggagatesu na vaggasārīti vaggagatā nāma dvāsaṭṭhidiṭṭhigatikā aññamaññaṁ paṭilomattā, evaṁ vaggāhi diṭṭhīhi gatesu sattesu na vaggasārī –",
  "atk-s0505a1:622_6": "“idaṁ ucchijjissati, idaṁ tatheva bhavissatī”ti evaṁ diṭṭhivasena agamanato.",
  "atk-s0505a1:622_7": "Paṭighanti paṭighātakaṁ, cittavighātakanti vuttaṁ hoti.",
  "atk-s0505a1:622_8": "Dosavisesanamevetaṁ.",
  "atk-s0505a1:622_9": "Vineyyāti vinetvā.",
  "atk-s0505a1:622_10": "Sesaṁ vuttanayameva.",
  "atk-s0505a1:623_0": "375.",
  "atk-s0505a1:623_1": "Terasamagāthāya saṁsuddhajinoti saṁsuddhena arahattamaggena vijitakileso.",
  "atk-s0505a1:623_2": "Vivaṭṭacchadoti vivaṭarāgadosamohachadano.",
  "atk-s0505a1:623_3": "Dhammesu vasīti catusaccadhammesu vasippatto.",
  "atk-s0505a1:623_4": "Na hissa sakkā te dhammā yathā ñātā kenaci aññathā kātuṁ, tena khīṇāsavo “dhammesu vasī”ti vuccati.",
  "atk-s0505a1:623_5": "Pāragūti pāraṁ vuccati nibbānaṁ, taṁ gato, saupādisesavasena adhigatoti vuttaṁ hoti.",
  "atk-s0505a1:623_6": "Anejoti apagatataṇhācalano.",
  "atk-s0505a1:623_7": "Saṅkhāranirodhañāṇakusaloti saṅkhāranirodho vuccati nibbānaṁ, tamhi ñāṇaṁ ariyamaggapaññā, tattha kusalo, catukkhattuṁ bhāvitattā chekoti vuttaṁ hoti.",
  "atk-s0505a1:624_0": "376.",
  "atk-s0505a1:624_1": "Cuddasamagāthāya atītesūti pavattiṁ patvā atikkantesu pañcakkhandhesu.",
  "atk-s0505a1:624_2": "Anāgatesūti pavattiṁ appattesu pañcakkhandhesu eva.",
  "atk-s0505a1:624_3": "Kappātītoti “ahaṁ mama”nti kappanaṁ sabbampi vā taṇhādiṭṭhikappaṁ atīto.",
  "atk-s0505a1:624_4": "Aticca suddhipaññoti atīva suddhipañño, atikkamitvā vā suddhipañño.",
  "atk-s0505a1:624_5": "Kiṁ atikkamitvā?",
  "atk-s0505a1:624_6": "Addhattayaṁ.",
  "atk-s0505a1:624_7": "Arahā hi yvāyaṁ avijjāsaṅkhārasaṅkhāto atīto addhā, jātijarāmaraṇasaṅkhāto anāgato addhā, viññāṇādibhavapariyanto paccuppanno ca addhā, taṁ sabbampi atikkamma kaṅkhaṁ vitaritvā paramasuddhippattapañño hutvā ṭhito.",
  "atk-s0505a1:624_8": "Tena vuccati “aticca suddhipañño”ti.",
  "atk-s0505a1:624_9": "Sabbāyatanehīti dvādasahāyatanehi.",
  "atk-s0505a1:624_10": "Arahā hi evaṁ kappātīto.",
  "atk-s0505a1:624_11": "Kappātītattā aticca suddhipaññattā ca āyatiṁ na kiñci āyatanaṁ upeti. Tenāha –",
  "atk-s0505a1:624_12": "“sabbāyatanehi vippamutto”ti.",
  "atk-s0505a1:625_0": "377.",
  "atk-s0505a1:625_1": "Pannarasamagāthāya aññāya padanti ye te “saccānaṁ caturo padā”ti vuttā, tesu ekekapadaṁ pubbabhāgasaccavavatthāpanapaññāya ñatvā.",
  "atk-s0505a1:625_2": "Samecca dhammanti tato paraṁ catūhi ariyamaggehi catusaccadhammaṁ samecca.",
  "atk-s0505a1:625_3": "Vivaṭaṁ disvāna pahānamāsavānanti atha paccavekkhaṇañāṇena āsavakkhayasaññitaṁ nibbānaṁ vivaṭaṁ pākaṭamanāvaṭaṁ disvā.",
  "atk-s0505a1:625_4": "Sabbupadhīnaṁ parikkhayāti sabbesaṁ khandhakāmaguṇakilesābhisaṅkhārabhedānaṁ upadhīnaṁ parikkhīṇattā katthaci asajjamāno bhikkhu sammā so loke paribbajeyya vihareyya, anallīyanto lokaṁ gaccheyyāti desanaṁ niṭṭhāpesi.",
  "atk-s0505a1:626_0": "378.",
  "atk-s0505a1:626_1": "Tato so nimmito dhammadesanaṁ thomento “addhā hi bhagavā”ti imaṁ gāthamāha.",
  "atk-s0505a1:626_2": "Tattha yo so evaṁ vihārīti yo so maṅgalādīni samūhanitvā sabbamaṅgaladosappahānavihārī, yopi so dibbamānusakesu kāmesu rāgaṁ vineyya bhavātikkamma dhammābhisamayavihārīti evaṁ tāya tāya gāthāya niddiṭṭhabhikkhuṁ dassento āha.",
  "atk-s0505a1:626_3": "Sesaṁ uttānameva.",
  "atk-s0505a1:626_4": "Ayaṁ pana yojanā –",
  "atk-s0505a1:626_5": "addhā hi bhagavā tatheva etaṁ yaṁ tvaṁ “yassa maṅgalā samūhatā”tiādīni vatvā tassā tassā gāthāya pariyosāne “sammā so loke paribbajeyyā”ti avaca.",
  "atk-s0505a1:626_6": "Kiṁ kāraṇaṁ?",
  "atk-s0505a1:626_7": "Yo so evaṁvihārī bhikkhu, so uttamena damathena danto, sabbāni ca dasapi saṁyojanāni caturo ca yoge vītivatto hoti.",
  "atk-s0505a1:626_8": "Tasmā sammā so loke paribbajeyya, natthi me ettha vicikicchāti iti desanāthomanagāthampi vatvā arahattanikūṭeneva desanaṁ niṭṭhāpesi.",
  "atk-s0505a1:626_9": "Suttapariyosāne koṭisatasahassadevatānaṁ aggaphalappatti ahosi, sotāpattisakadāgāmianāgāmiphalappattā pana gaṇanato asaṅkhyeyyāti.",
  "atk-s0505a1:627_0": "Paramatthajotikāya khuddaka-aṭṭhakathāya",
  "atk-s0505a1:628_0": "Suttanipāta-aṭṭhakathāya sammāparibbājanīyasuttavaṇṇanā",
  "atk-s0505a1:629_0": "Niṭṭhitā.",
  "atk-s0505a1:630_0": "14. Dhammikasuttavaṇṇanā",
  "atk-s0505a1:631_0": "Evaṁme sutanti dhammikasuttaṁ.",
  "atk-s0505a1:631_1": "Kā uppatti?",
  "atk-s0505a1:631_2": "Tiṭṭhamāne kira bhagavati lokanāthe dhammiko nāma upāsako ahosi nāmena ca paṭipattiyā ca.",
  "atk-s0505a1:631_3": "So kira saraṇasampanno sīlasampanno bahussuto piṭakattayadharo anāgāmī abhiññālābhī ākāsacārī ahosi.",
  "atk-s0505a1:631_4": "Tassa parivārā pañcasatā upāsakā, tepi tādisā eva ahesuṁ.",
  "atk-s0505a1:631_5": "Tassekadivasaṁ uposathikassa rahogatassa paṭisallīnassa majjhimayāmāvasānasamaye evaṁ parivitakko udapādi –",
  "atk-s0505a1:631_6": "“yaṁnūnāhaṁ agāriyaanagāriyānaṁ paṭipadaṁ puccheyya”nti.",
  "atk-s0505a1:631_7": "So pañcahi upāsakasatehi parivuto bhagavantaṁ upasaṅkamitvā tamatthaṁ pucchi, bhagavā cassa byākāsi.",
  "atk-s0505a1:631_8": "Tattha pubbe vaṇṇitasadisaṁ vuttanayeneva veditabbaṁ, apubbaṁ vaṇṇayissāma.",
  "atk-s0505a1:632_0": "379.",
  "atk-s0505a1:632_1": "Tattha paṭhamagāthāya tāva kathaṁkaroti kathaṁ karonto kathaṁ paṭipajjanto.",
  "atk-s0505a1:632_2": "Sādhu hotīti sundaro anavajjo atthasādhano hoti.",
  "atk-s0505a1:632_3": "Upāsakāseti upāsakāicceva vuttaṁ hoti.",
  "atk-s0505a1:632_4": "Sesamatthato pākaṭameva.",
  "atk-s0505a1:632_5": "Ayaṁ pana yojanā –",
  "atk-s0505a1:632_6": "yo vā agārā anagārameti pabbajati, ye vā agārino upāsakā, etesu duvidhesu sāvakesu kathaṁkaro sāvako sādhu hotīti.",
  "atk-s0505a1:633_0": "380-1.",
  "atk-s0505a1:633_1": "Idāni evaṁ puṭṭhassa bhagavato byākaraṇasamatthataṁ dīpento “tuvañhī”ti gāthādvayamāha.",
  "atk-s0505a1:633_2": "Tattha gatinti ajjhāsayagatiṁ.",
  "atk-s0505a1:633_3": "Parāyaṇanti nipphattiṁ.",
  "atk-s0505a1:633_4": "Atha vā gatinti nirayādipañcappabhedaṁ.",
  "atk-s0505a1:633_5": "Parāyaṇanti gatito paraṁ ayanaṁ gativippamokkhaṁ parinibbānaṁ, na catthi tulyoti tayā sadiso natthi.",
  "atk-s0505a1:633_6": "Sabbaṁ tuvaṁ ñāṇamavecca dhammaṁ, pakāsesi satte anukampamānoti tvaṁ bhagavā yadatthi ñeyyaṁ nāma, taṁ anavasesaṁ avecca paṭivijjhitvā satte anukampamāno sabbaṁ ñāṇañca dhammañca pakāsesi.",
  "atk-s0505a1:633_7": "Yaṁ yaṁ yassa hitaṁ hoti, taṁ taṁ tassa āvikāsiyeva desesiyeva, na te atthi ācariyamuṭṭhīti vuttaṁ hoti.",
  "atk-s0505a1:633_8": "Virocasi vimaloti dhūmarajādivirahito viya cando, rāgādimalābhāvena vimalo virocasi.",
  "atk-s0505a1:633_9": "Sesamettha uttānatthameva.",
  "atk-s0505a1:634_0": "382.",
  "atk-s0505a1:634_1": "Idāni yesaṁ tadā bhagavā dhammaṁ desesi, te devaputte kittetvā bhagavantaṁ pasaṁsanto “āgañchī te santike”ti gāthādvayamāha.",
  "atk-s0505a1:634_2": "Tattha nāgarājā erāvaṇo nāmāti ayaṁ kira erāvaṇo nāma devaputto kāmarūpī dibbe vimāne vasati.",
  "atk-s0505a1:634_3": "So yadā sakko uyyānakīḷaṁ gacchati, tadā diyaḍḍhasatayojanaṁ kāyaṁ abhinimminitvā tettiṁsa kumbhe māpetvā erāvaṇo nāma hatthī hoti.",
  "atk-s0505a1:634_4": "Tassa ekekasmiṁ kumbhe dve dve dantā honti, ekekasmiṁ dante satta satta pokkharaṇiyo, ekekissā pokkharaṇiyā satta satta paduminiyo, ekekissā paduminiyā satta satta pupphāni, ekekasmiṁ pupphe satta satta pattāni, ekekasmiṁ patte satta satta accharāyo naccanti padumaccharāyotveva vissutā sakkassa nāṭakitthiyo, yā ca vimānavatthusmimpi “bhamanti kaññā padumesu sikkhitā”ti āgatā.",
  "atk-s0505a1:634_5": "Tesaṁ pana tettisaṁkumbhānaṁ majjhe sudassanakumbho nāma tiṁsayojanamatto hoti, tattha yojanappamāṇo maṇipallaṅko tiyojanubbedhe pupphamaṇḍape attharīyati.",
  "atk-s0505a1:634_6": "Tattha sakko devānamindo accharāsaṅghaparivuto dibbasampattiṁ paccanubhoti.",
  "atk-s0505a1:634_7": "Sakke pana devānaminde uyyānakīḷāto paṭinivatte puna taṁ rūpaṁ saṁharitvāna devaputtova hoti.",
  "atk-s0505a1:634_8": "Taṁ sandhāyāha –",
  "atk-s0505a1:634_9": "“āgañchi te santike nāgarājā erāvaṇo nāmā”ti.",
  "atk-s0505a1:634_10": "Jinoti sutvāti “vijitapāpadhammo esa bhagavā”ti evaṁ sutvā.",
  "atk-s0505a1:634_11": "Sopi tayā mantayitvāti tayā saddhiṁ mantayitvā, pañhaṁ pucchitvāti adhippāyo.",
  "atk-s0505a1:634_12": "Ajjhagamāti adhiagamā, gatoti vuttaṁ hoti.",
  "atk-s0505a1:634_13": "Sādhūti sutvāna patītarūpoti taṁ pañhaṁ sutvā “sādhu bhante”ti abhinanditvā tuṭṭharūpo gatoti attho.",
  "atk-s0505a1:635_0": "383.Rājāpi taṁ vessavaṇo kuveroti ettha so yakkho rañjanaṭṭhena rājā, visāṇāya rājadhāniyā rajjaṁ kāretīti vessavaṇo, purimanāmena kuveroti veditabbo.",
  "atk-s0505a1:635_1": "So kira kuvero nāma brāhmaṇamahāsālo hutvā dānādīni puññāni katvā visāṇāya rājadhāniyā adhipati hutvā nibbatto.",
  "atk-s0505a1:635_2": "Tasmā “kuvero vessavaṇo”ti vuccati.",
  "atk-s0505a1:635_3": "Vuttañcetaṁ āṭānāṭiyasutte –",
  "atk-s0505a1:636_0": "“Kuverassa kho pana, mārisa, mahārājassa visāṇā nāma rājadhānī, tasmā kuvero mahārājā ‘vessavaṇo’ti pavuccatī”ti –",
  "atk-s0505a1:637_0": "Sesamettha pākaṭameva.",
  "atk-s0505a1:638_0": "Tattha siyā –",
  "atk-s0505a1:638_1": "kasmā pana dūratare tāvatiṁsabhavane vasanto erāvaṇo paṭhamaṁ āgato, vessavaṇo pacchā, ekanagareva vasanto ayaṁ upāsako sabbapacchā, kathañca so tesaṁ āgamanaṁ aññāsi, yena evamāhāti? Vuccate –",
  "atk-s0505a1:638_2": "vessavaṇo kira tadā anekasahassapavāḷapallaṅkaṁ dvādasayojanaṁ nārivāhanaṁ abhiruyha pavāḷakuntaṁ uccāretvā dasasahassakoṭiyakkhehi parivuto “bhagavantaṁ pañhaṁ pucchissāmī”ti ākāsaṭṭhakavimānāni pariharitvā maggena maggaṁ āgacchanto veḷukaṇḍakanagare nandamātāya upāsikāya nivesanassa uparibhāgaṁ sampatto.",
  "atk-s0505a1:638_3": "Upāsikāya ayamānubhāvo –",
  "atk-s0505a1:638_4": "parisuddhasīlā hoti, niccaṁ vikālabhojanā paṭiviratā, piṭakattayadhārinī, anāgāmiphale patiṭṭhitā.",
  "atk-s0505a1:638_5": "Sā tamhi samaye sīhapañjaraṁ ugghāṭetvā utuggahaṇatthāya māluteritokāse ṭhatvā aṭṭhakapārāyanavagge parimaṇḍalehi padabyañjanehi madhurena sarena bhāsati.",
  "atk-s0505a1:638_6": "Vessavaṇo tattheva yānāni ṭhapetvā yāva upāsikā “idamavoca bhagavā magadhesu viharanto pāsāṇake cetiye paricārakasoḷasannaṁ brāhmaṇāna”nti nigamanaṁ abhāsi, tāva sabbaṁ sutvā vaggapariyosāne suvaṇṇamurajasadisaṁ mahantaṁ gīvaṁ paggahetvā “sādhu sādhu bhaginī”ti sādhukāramadāsi.",
  "atk-s0505a1:638_7": "Sā “ko etthā”ti āha.",
  "atk-s0505a1:638_8": "“Ahaṁ bhagini vessavaṇo”ti.",
  "atk-s0505a1:638_9": "Upāsikā kira paṭhamaṁ sotāpannā ahosi, pacchā vessavaṇo.",
  "atk-s0505a1:638_10": "Taṁ so dhammato sahodarabhāvaṁ sandhāya upāsikaṁ bhaginivādena samudācarati.",
  "atk-s0505a1:638_11": "Upāsikāya ca “vikālo, bhātika bhadramukha, yassa dāni kālaṁ maññasī”ti vutto “ahaṁ bhagini tayi pasanno pasannākāraṁ karomī”ti āha.",
  "atk-s0505a1:638_12": "Tena hi bhadramukha, mama khette nipphannaṁ sāliṁ kammakarā āharituṁ na sakkonti, taṁ tava parisāya āṇāpehīti.",
  "atk-s0505a1:638_13": "So “sādhu bhaginī”ti yakkhe āṇāpesi.",
  "atk-s0505a1:638_14": "Te aḍḍhaterasa koṭṭhāgārasatāni pūresuṁ.",
  "atk-s0505a1:638_15": "Tato pabhuti koṭṭhāgāraṁ ūnaṁ nāma nāhosi, “nandamātu koṭṭhāgāraṁ viyā”ti loke nidassanaṁ ahosi.",
  "atk-s0505a1:638_16": "Vessavaṇo koṭṭhāgārāni pūretvā bhagavantaṁ upasaṅkami.",
  "atk-s0505a1:638_17": "Bhagavā “vikāle āgatosī”ti āha.",
  "atk-s0505a1:638_18": "Atha bhagavato sabbaṁ ārocesi.",
  "atk-s0505a1:638_19": "Iminā kāraṇena āsannatarepi cātumahārājikabhavane vasanto vessavaṇo pacchā āgato.",
  "atk-s0505a1:638_20": "Erāvaṇassa pana na kiñci antarā karaṇīyaṁ ahosi, tena so paṭhamataraṁ āgato.",
  "atk-s0505a1:639_0": "Ayaṁ pana upāsako kiñcāpi anāgāmī pakatiyāva ekabhattiko, tathāpi tadā uposathadivasoti katvā uposathaṅgāni adhiṭṭhāya sāyanhasamayaṁ sunivattho supāruto pañcasataupāsakaparivuto jetavanaṁ gantvā dhammadesanaṁ sutvā attano gharaṁ āgamma tesaṁ upāsakānaṁ saraṇasīlauposathānisaṁsādibhedaṁ upāsakadhammaṁ kathetvā te upāsake uyyojesi.",
  "atk-s0505a1:639_1": "Tesañca tasseva ghare muṭṭhihatthappamāṇapādakāni pañca kappiyamañcasatāni pāṭekkovarakesu paññattāni honti.",
  "atk-s0505a1:639_2": "Te attano attano ovarakaṁ pavisitvā samāpattiṁ appetvā nisīdiṁsu, upāsakopi tathevākāsi.",
  "atk-s0505a1:639_3": "Tena ca samayena sāvatthinagare sattapaññāsa kulasatasahassāni vasanti, manussagaṇanāya aṭṭhārasakoṭimanussā.",
  "atk-s0505a1:639_4": "Tena paṭhamayāme hatthiassamanussabherisaddādīhi sāvatthinagaraṁ mahāsamuddo viya ekasaddaṁ hoti.",
  "atk-s0505a1:639_5": "Majjhimayāmasamanantare so saddo paṭippassambhati.",
  "atk-s0505a1:639_6": "Tamhi kāle upāsako samāpattito vuṭṭhāya attano guṇe āvajjetvā “yenāhaṁ maggasukhena phalasukhena sukhito viharāmi, idaṁ sukhaṁ kaṁ nissāya laddha”nti cintetvā “bhagavantaṁ nissāyā”ti bhagavati cittaṁ pasādetvā “bhagavā etarahi katamena vihārena viharatī”ti āvajjento dibbena cakkhunā erāvaṇavessavaṇe disvā dibbāya sotadhātuyā dhammadesanaṁ sutvā cetopariyañāṇena tesaṁ pasannacittataṁ ñatvā “yaṁnūnāhampi bhagavantaṁ ubhayahitaṁ paṭipadaṁ puccheyya”nti cintesi.",
  "atk-s0505a1:639_7": "Tasmā so ekanagare vasantopi sabbapacchā āgato, evañca nesaṁ āgamanaṁ aññāsi. Tenāha –",
  "atk-s0505a1:639_8": "“āgañchi te santike nāgarājā…pe…",
  "atk-s0505a1:639_9": "so cāpi sutvāna patītarūpo”ti.",
  "atk-s0505a1:640_0": "384.",
  "atk-s0505a1:640_1": "Idāni ito bahiddhā lokasammatehi samaṇabrāhmaṇehi ukkaṭṭhabhāvena bhagavantaṁ pasaṁsanto “ye kecime”ti gāthādvayamāha.",
  "atk-s0505a1:640_2": "Tattha titthiyāti nandavacchasaṁkiccehi ādipuggalehi tīhi titthakarehi kate diṭṭhititthe jātā, tesaṁ sāsane pabbajitā pūraṇādayo cha satthāro.",
  "atk-s0505a1:640_3": "Tattha nāṭaputto nigaṇṭho, avasesā ājīvakāti te sabbe dassento āha “ye kecime titthiyā vādasīlā”ti, “mayaṁ sammā paṭipannā, aññe micchā paṭipannā”ti evaṁ vādakaraṇasīlā lokaṁ mukhasattīhi vitudantā vicaranti.",
  "atk-s0505a1:640_4": "Ājīvakā vāti te ekajjhamuddiṭṭhe bhinditvā dasseti.",
  "atk-s0505a1:640_5": "Nātitarantīti nātikkamanti.",
  "atk-s0505a1:640_6": "Sabbeti aññepi ye keci titthiyasāvakādayo, tepi pariggaṇhanto āha.",
  "atk-s0505a1:640_7": "“Ṭhito vajantaṁ viyā”ti yathā koci ṭhito gativikalo sīghagāminaṁ purisaṁ gacchantaṁ nātitareyya, evaṁ te paññāgatiyā abhāvena te te atthappabhede bujjhituṁ asakkontā ṭhitā, atijavanapaññaṁ bhagavantaṁ nātitarantīti attho.",
  "atk-s0505a1:641_0": "385.Brāhmaṇā vādasīlā vuddhā cāti ettāvatā caṅkītārukkhapokkharasātijāṇussoṇiādayo dasseti, api brāhmaṇā santi kecīti iminā majjhimāpi daharāpi kevalaṁ brāhmaṇā santi atthi upalabbhanti kecīti evaṁ assalāyanavāseṭṭhaambaṭṭhauttaramāṇavakādayo dasseti.",
  "atk-s0505a1:641_1": "Atthabaddhāti “api nu kho imaṁ pañhaṁ byākareyya, imaṁ kaṅkhaṁ chindeyyā”ti evaṁ atthabaddhā bhavanti.",
  "atk-s0505a1:641_2": "Ye cāpi aññeti aññepi ye “mayaṁ vādino”ti evaṁ maññamānā vicaranti khattiyapaṇḍitabrāhmaṇabrahmadevayakkhādayo aparimāṇā.",
  "atk-s0505a1:641_3": "Tepi sabbe tayi atthabaddhā bhavantīti dasseti.",
  "atk-s0505a1:642_0": "386-7.",
  "atk-s0505a1:642_1": "Evaṁ nānappakārehi bhagavantaṁ pasaṁsitvā idāni dhammeneva taṁ pasaṁsitvā dhammakathaṁ yācanto “ayañhi dhammo”ti gāthādvayamāha.",
  "atk-s0505a1:642_2": "Tattha ayañhi dhammoti sattatiṁsa bodhipakkhiyadhamme sandhāyāha.",
  "atk-s0505a1:642_3": "Nipuṇoti saṇho duppaṭivijjho.",
  "atk-s0505a1:642_4": "Sukhoti paṭividdho samāno lokuttarasukhamāvahati, tasmā sukhāvahattā “sukho”ti vuccati.",
  "atk-s0505a1:642_5": "Suppavuttoti sudesito.",
  "atk-s0505a1:642_6": "Sussūsamānāti sotukāmamhāti attho.",
  "atk-s0505a1:642_7": "Taṁ no vadāti taṁ dhammaṁ amhākaṁ vada.",
  "atk-s0505a1:642_8": "“Tvaṁ no”tipi pāṭho, tvaṁ amhākaṁ vadāti attho.",
  "atk-s0505a1:642_9": "Sabbepime bhikkhavoti taṅkhaṇaṁ nisinnāni kira pañca bhikkhusatāni honti, tāni dassento yācati.",
  "atk-s0505a1:642_10": "Upāsakā cāpīti attano parivāre aññe ca dasseti.",
  "atk-s0505a1:642_11": "Sesamettha pākaṭameva.",
  "atk-s0505a1:643_0": "388.",
  "atk-s0505a1:643_1": "Atha bhagavā anagāriyapaṭipadaṁ tāva dassetuṁ bhikkhū āmantetvā “suṇātha me bhikkhavo”tiādimāha.",
  "atk-s0505a1:643_2": "Tattha dhammaṁ dhutaṁ tañca carātha sabbeti kilese dhunātīti dhuto, evarūpaṁ kilesadhunanakaṁ paṭipadādhammaṁ sāvayāmi vo, tañca mayā sāvitaṁ sabbe caratha paṭipajjatha, mā pamāditthāti vuttaṁ hoti.",
  "atk-s0505a1:643_3": "Iriyāpathanti gamanādicatubbidhaṁ.",
  "atk-s0505a1:643_4": "Pabbajitānulomikanti samaṇasāruppaṁ satisampajaññayuttaṁ.",
  "atk-s0505a1:643_5": "Araññe kammaṭṭhānānuyogavasena pavattamevāti apare.",
  "atk-s0505a1:643_6": "Sevetha nanti taṁ iriyāpathaṁ bhajeyya.",
  "atk-s0505a1:643_7": "Atthadasoti hitānupassī.",
  "atk-s0505a1:643_8": "Mutīmāti buddhimā.",
  "atk-s0505a1:643_9": "Sesamettha gāthāya pākaṭameva.",
  "atk-s0505a1:644_0": "389.No ve vikāleti evaṁ pabbajitānulomikaṁ iriyāpathaṁ sevamāno ca divāmajjhanhikavītikkamaṁ upādāya vikāle na careyya bhikkhu, yuttakāle eva pana gāmaṁ piṇḍāya careyya.",
  "atk-s0505a1:644_1": "Kiṁ kāraṇaṁ?",
  "atk-s0505a1:644_2": "Akālacāriñhi sajanti saṅgā, akālacāriṁ puggalaṁ rāgasaṅgādayo aneke saṅgā sajanti parissajanti upaguhanti allīyanti.",
  "atk-s0505a1:644_3": "Tasmā vikāle nacaranti buddhā, tasmā ye catusaccabuddhā ariyapuggalā, na te vikāle piṇḍāya carantīti.",
  "atk-s0505a1:644_4": "Tena kira samayena vikālabhojanasikkhāpadaṁ appaññattaṁ hoti, tasmā dhammadesanāvasenevettha puthujjanānaṁ ādīnavaṁ dassento imaṁ gāthamāha.",
  "atk-s0505a1:644_5": "Ariyā pana saha maggapaṭilābhā eva tato paṭiviratā honti, esā dhammatā.",
  "atk-s0505a1:645_0": "390.",
  "atk-s0505a1:645_1": "Evaṁ vikālacariyaṁ paṭisedhetvā “kāle carantenapi evaṁ caritabba”nti dassento āha “rūpā ca saddā cā”ti.",
  "atk-s0505a1:645_2": "Tassattho –",
  "atk-s0505a1:645_3": "ye te rūpādayo nānappakārakaṁ madaṁ janentā satte sammadayanti, tesu piṇḍapātapārisuddhisuttādīsu vuttanayena chandaṁ vinodetvā yuttakāleneva pātarāsaṁ paviseyyāti.",
  "atk-s0505a1:645_4": "Ettha ca pāto asitabboti pātarāso, piṇḍapātassetaṁ nāmaṁ.",
  "atk-s0505a1:645_5": "Yo yattha labbhati, so padesopi taṁ yogena “pātarāso”ti idha vutto.",
  "atk-s0505a1:645_6": "Yato piṇḍapātaṁ labhati, taṁ okāsaṁ gaccheyyāti evamettha attho veditabbo.",
  "atk-s0505a1:646_0": "391. Evaṁ paviṭṭho –",
  "atk-s0505a1:647_0": "“Piṇḍañca bhikkhu samayena laddhā,",
  "atk-s0505a1:648_0": "Eko paṭikkamma raho nisīde;",
  "atk-s0505a1:649_0": "Ajjhattacintī na mano bahiddhā,",
  "atk-s0505a1:650_0": "Nicchāraye saṅgahitattabhāvo”.",
  "atk-s0505a1:651_0": "Tattha piṇḍanti missakabhikkhaṁ, sā hi tato tato samodhānetvā sampiṇḍitaṭṭhena “piṇḍo”ti vuccati.",
  "atk-s0505a1:651_1": "Samayenāti antomajjhanhikakāle.",
  "atk-s0505a1:651_2": "Eko paṭikkammāti kāyavivekaṁ sampādento adutiyo nivattitvā.",
  "atk-s0505a1:651_3": "Ajjhattacintīti tilakkhaṇaṁ āropetvā khandhasantānaṁ cintento.",
  "atk-s0505a1:651_4": "Na mano bahiddhānicchārayeti bahiddhā rūpādīsu rāgavasena cittaṁ na nīhare.",
  "atk-s0505a1:651_5": "Saṅgahitattabhāvoti suṭṭhu gahitacitto.",
  "atk-s0505a1:652_0": "392. Evaṁ viharanto ca –",
  "atk-s0505a1:653_0": "“Sacepi so sallape sāvakena,",
  "atk-s0505a1:654_0": "Aññena vā kenaci bhikkhunā vā;",
  "atk-s0505a1:655_0": "Dhammaṁ paṇītaṁ tamudāhareyya,",
  "atk-s0505a1:656_0": "Na pesuṇaṁ nopi parūpavādaṁ”.",
  "atk-s0505a1:657_0": "Kiṁ vuttaṁ hoti?",
  "atk-s0505a1:657_1": "So yogāvacaro kiñcideva sotukāmatāya upagatena sāvakena vā kenaci aññatitthiyagahaṭṭhādinā vā idheva pabbajitena bhikkhunā vā saddhiṁ sacepi sallape, atha yvāyaṁ maggaphalādipaṭisaṁyutto dasakathāvatthubhedo vā atappakaṭṭhena paṇīto dhammo.",
  "atk-s0505a1:657_2": "Taṁ dhammaṁ paṇītaṁ udāhareyya, aññaṁ pana pisuṇavacanaṁ vā parūpavādaṁ vā appamattakampi na udāhareyyāti.",
  "atk-s0505a1:658_0": "393.",
  "atk-s0505a1:658_1": "Idāni tasmiṁ parūpavāde dosaṁ dassento āha “vādañhi eke”ti.",
  "atk-s0505a1:658_2": "Tassattho –",
  "atk-s0505a1:658_3": "idhekacce moghapurisā parūpavādasañhitaṁ nānappakāraṁ viggāhikakathābhedaṁ vādaṁ paṭiseniyanti virujjhanti, yujjhitukāmā hutvā senāya paṭimukhaṁ gacchantā viya honti, te mayaṁ lāmakapaññe na pasaṁsāma.",
  "atk-s0505a1:658_4": "Kiṁ kāraṇaṁ?",
  "atk-s0505a1:658_5": "Tato tato ne pasajanti saṅgā, yasmā te tādisake puggale tato tato vacanapathato samuṭṭhāya vivādasaṅgā sajanti allīyanti.",
  "atk-s0505a1:658_6": "Kiṁ kāraṇā sajantīti?",
  "atk-s0505a1:658_7": "Cittañhi te tattha gamenti dūre, yasmā te paṭiseniyantā cittaṁ tattha gamenti, yattha gataṁ samathavipassanānaṁ dūre hotīti.",
  "atk-s0505a1:659_0": "394-5.",
  "atk-s0505a1:659_1": "Evaṁ parittapaññānaṁ pavattiṁ dassetvā idāni mahāpaññānaṁ pavattiṁ dassento āha “piṇḍaṁ vihāraṁ…pe…",
  "atk-s0505a1:659_2": "sāvako”ti.",
  "atk-s0505a1:659_3": "Tattha vihārena patissayo, sayanāsanena mañcapīṭhanti tīhipi padehi senāsanameva vuttaṁ.",
  "atk-s0505a1:659_4": "Āpanti udakaṁ.",
  "atk-s0505a1:659_5": "Saṅghāṭirajūpavāhananti paṁsumalādino saṅghāṭirajassa dhovanaṁ.",
  "atk-s0505a1:659_6": "Sutvāna dhammaṁ sugatena desitanti sabbāsavasaṁvarādīsu “paṭisaṅkhā yoniso cīvaraṁ paṭisevati sītassa paṭighātāyā”tiādinā nayena bhagavatā desitaṁ dhammaṁ sutvā.",
  "atk-s0505a1:659_7": "Saṅkhāya sevevarapaññasāvakoti etaṁ idha piṇḍanti vuttaṁ piṇḍapātaṁ, vihārādīhi vuttaṁ senāsanaṁ, āpamukhena dassitaṁ gilānapaccayaṁ, saṅghāṭiyā cīvaranti catubbidhampi paccayaṁ saṅkhāya “yāvadeva imassa kāyassa ṭhitiyā”tiādinā nayena paccavekkhitvā seve varapaññasāvako, sevituṁ sakkuṇeyya varapaññassa tathāgatassa sāvako sekkho vā puthujjano vā, nippariyāyena ca arahā.",
  "atk-s0505a1:659_8": "So hi caturāpasseno “saṅkhāyekaṁ paṭisevati, saṅkhāyekaṁ adhivāseti, saṅkhāyekaṁ parivajjeti, saṅkhāyekaṁ vinodetī”ti vutto.",
  "atk-s0505a1:659_9": "Yassā ca saṅkhāya seve varapaññasāvako, tasmā hi piṇḍe…pe…",
  "atk-s0505a1:659_10": "yathā pokkhare vāribindu, tathā hotīti veditabbo.",
  "atk-s0505a1:660_0": "396.",
  "atk-s0505a1:660_1": "Evaṁ khīṇāsavapaṭipattiṁ dassento arahattanikūṭena anagāriyapaṭipadaṁ niṭṭhāpetvā idāni agāriyapaṭipadaṁ dassetuṁ “gahaṭṭhavattaṁ pana vo”tiādimāha.",
  "atk-s0505a1:660_2": "Tattha paṭhamagāthāya tāva sāvakoti agāriyasāvako.",
  "atk-s0505a1:660_3": "Sesaṁ uttānatthameva.",
  "atk-s0505a1:660_4": "Ayaṁ pana yojanā –",
  "atk-s0505a1:660_5": "yo mayā ito pubbe kevalo abyāmisso sakalo paripuṇṇo bhikkhudhammo kathito.",
  "atk-s0505a1:660_6": "Esa khettavatthuādipariggahehi sapariggahena na labbhā phassetuṁ na sakkā adhigantunti.",
  "atk-s0505a1:661_0": "397.",
  "atk-s0505a1:661_1": "Evaṁ tassa bhikkhudhammaṁ paṭisedhetvā gahaṭṭhadhammameva dassento āha “pāṇaṁ na hane”ti.",
  "atk-s0505a1:661_2": "Tattha purimaḍḍhena tikoṭiparisuddhā pāṇātipātāveramaṇi vuttā, pacchimaḍḍhena sattesu hitapaṭipatti.",
  "atk-s0505a1:661_3": "Tatiyapādo cettha khaggavisāṇasutte catutthapāde thāvaratasabhedo mettasuttavaṇṇanāyaṁ sabbappakārato vaṇṇito.",
  "atk-s0505a1:661_4": "Sesaṁ uttānatthameva.",
  "atk-s0505a1:661_5": "Uppaṭipāṭiyā pana yojanā kātabbā –",
  "atk-s0505a1:661_6": "tasathāvaresu sabbesu bhūtesu nidhāya daṇḍaṁ na hane na ghātayeyya nānujaññāti.",
  "atk-s0505a1:661_7": "“Nidhāya daṇḍa”nti ito vā paraṁ “vatteyyā”ti pāṭhaseso āharitabbo.",
  "atk-s0505a1:661_8": "Itarathā hi na pubbenāparaṁ sandhiyati.",
  "atk-s0505a1:662_0": "398.",
  "atk-s0505a1:662_1": "Evaṁ paṭhamasikkhāpadaṁ dassetvā idāni dutiyasikkhāpadaṁ dassento āha “tato adinna”nti.",
  "atk-s0505a1:662_2": "Tattha kiñcīti appaṁ vā bahuṁ vā.",
  "atk-s0505a1:662_3": "Kvacīti gāme vā araññe vā.",
  "atk-s0505a1:662_4": "Sāvakoti agāriyasāvako.",
  "atk-s0505a1:662_5": "Bujjhamānoti “parasantakamida”nti jānamāno.",
  "atk-s0505a1:662_6": "Sabbaṁ adinnaṁ parivajjayeyyāti evañhi paṭipajjamāno sabbaṁ adinnaṁ parivajjeyya, no aññathāti dīpeti.",
  "atk-s0505a1:662_7": "Sesamettha vuttanayañca pākaṭañcāti.",
  "atk-s0505a1:663_0": "399.",
  "atk-s0505a1:663_1": "Evaṁ dutiyasikkhāpadampi tikoṭiparisuddhaṁ dassetvā ukkaṭṭhaparicchedato pabhuti tatiyaṁ dassento āha “abrahmacariya”nti.",
  "atk-s0505a1:663_2": "Tattha asambhuṇantoti asakkonto.",
  "atk-s0505a1:664_0": "400.",
  "atk-s0505a1:664_1": "Idāni catutthasikkhāpadaṁ dassento āha “sabhaggato vā”ti.",
  "atk-s0505a1:664_2": "Tattha sabhaggatoti santhāgārādigato.",
  "atk-s0505a1:664_3": "Parisaggatoti pūgamajjagato.",
  "atk-s0505a1:664_4": "Sesamettha vuttanayañca pākaṭañcāti.",
  "atk-s0505a1:665_0": "401.",
  "atk-s0505a1:665_1": "Evaṁ catutthasikkhāpadampi tikoṭiparisuddhaṁ dassetvā pañcamaṁ dassento āha “majjañca pāna”nti.",
  "atk-s0505a1:665_2": "Tattha majjañca pānanti gāthābandhasukhatthaṁ evaṁ vuttaṁ.",
  "atk-s0505a1:665_3": "Ayaṁ panattho “majjapānañca na samācareyyā”ti.",
  "atk-s0505a1:665_4": "Dhammaṁ imanti imaṁ majjapānaveramaṇīdhammaṁ.",
  "atk-s0505a1:665_5": "Ummādanantanti ummādanapariyosānaṁ.",
  "atk-s0505a1:665_6": "Yo hi sabbalahuko majjapānassa vipāko, so manussabhūtassa ummattakasaṁvattaniko hoti.",
  "atk-s0505a1:665_7": "Iti naṁ viditvāti iti naṁ majjapānaṁ ñatvā.",
  "atk-s0505a1:665_8": "Sesamettha vuttanayañca pākaṭañcāti.",
  "atk-s0505a1:666_0": "402.",
  "atk-s0505a1:666_1": "Evaṁ pañcamasikkhāpadampi tikoṭiparisuddhaṁ dassetvā idāni purimasikkhāpadānampi majjapānameva saṁkilesakarañca bhedakarañca dassetvā daḷhataraṁ tato veramaṇiyaṁ niyojento āha “madā hi pāpāni karontī”ti.",
  "atk-s0505a1:666_2": "Tattha madāti madahetu.",
  "atk-s0505a1:666_3": "Hikāro padapūraṇamatte nipāto.",
  "atk-s0505a1:666_4": "Pāpāni karontīti pāṇātipātādīni sabbākusalāni karonti.",
  "atk-s0505a1:666_5": "Ummādanaṁ mohananti paraloke ummādanaṁ ihaloke mohanaṁ.",
  "atk-s0505a1:666_6": "Sesaṁ uttānatthameva.",
  "atk-s0505a1:667_0": "403-4.",
  "atk-s0505a1:667_1": "Ettāvatā agāriyasāvakassa niccasīlaṁ dassetvā idāni uposathaṅgāni dassento “pāṇaṁ na hane”ti gāthādvayamāha.",
  "atk-s0505a1:667_2": "Tattha abrahmacariyāti aseṭṭhacariyabhūtā.",
  "atk-s0505a1:667_3": "Methunāti methunadhammasamāpattito.",
  "atk-s0505a1:667_4": "Rattiṁ na bhuñjeyya vikālabhojananti rattimpi na bhuñjeyya, divāpi kālātikkantabhojanaṁ na bhuñjeyya.",
  "atk-s0505a1:667_5": "Na ca gandhanti ettha gandhaggahaṇena vilepanacuṇṇādīnipi gahitānevāti veditabbāni.",
  "atk-s0505a1:667_6": "Mañceti kappiyamañce.",
  "atk-s0505a1:667_7": "Santhateti taṭṭikādīhi kappiyattharaṇehi atthate.",
  "atk-s0505a1:667_8": "Chamāyaṁ pana gonakādisanthatāyapi vaṭṭati.",
  "atk-s0505a1:667_9": "Aṭṭhaṅgikanti pañcaṅgikaṁ viya tūriyaṁ, na aṅgavinimuttaṁ.",
  "atk-s0505a1:667_10": "Dukkhantagunāti vaṭṭadukkhassa antagatena.",
  "atk-s0505a1:667_11": "Sesamettha pākaṭameva.",
  "atk-s0505a1:667_12": "Pacchimaḍḍhuṁ pana saṅgītikārakehi vuttantipi āhu.",
  "atk-s0505a1:668_0": "405.",
  "atk-s0505a1:668_1": "Evaṁ uposathaṅgāni dassetvā idāni uposathakālaṁ dassento āha “tato ca pakkhassā”ti.",
  "atk-s0505a1:668_2": "Tattha tatoti padapūraṇamatte nipāto.",
  "atk-s0505a1:668_3": "Pakkhassupavassuposathanti evaṁ parapadena yojetabbaṁ “pakkhassa cātuddasiṁ pañcadasiṁ aṭṭhaminti ete tayo divase upavassa uposathaṁ, etaṁ aṭṭhaṅgikauposathaṁ upagamma vasitvā”ti.",
  "atk-s0505a1:668_4": "Pāṭihāriyapakkhañcāti ettha pana vassūpanāyikāya purimabhāge āsāḷhamāso, antovassaṁ tayo māsā, kattikamāsoti ime pañca māsā “pāṭihāriyapakkho”ti vuccanti.",
  "atk-s0505a1:668_5": "Āsāḷhakattikaphagguṇamāsā tayo evāti apare.",
  "atk-s0505a1:668_6": "Pakkhuposathadivasānaṁ purimapacchimadivasavasena pakkhe pakkhe terasīpāṭipadasattamīnavamīsaṅkhātā cattāro cattāro divasāti apare.",
  "atk-s0505a1:668_7": "Yaṁ ruccati, taṁ gahetabbaṁ.",
  "atk-s0505a1:668_8": "Sabbaṁ vā pana puññakāmīnaṁ bhāsitabbaṁ.",
  "atk-s0505a1:668_9": "Evametaṁ pāṭihāriyapakkhañca pasannamānaso susamattarūpaṁ suparipuṇṇarūpaṁ ekampi divasaṁ apariccajanto aṭṭhaṅgupetaṁ uposathaṁ upavassāti sambandhitabbaṁ.",
  "atk-s0505a1:669_0": "406.",
  "atk-s0505a1:669_1": "Evaṁ uposathakālaṁ dassetvā idāni tesu kālesu etaṁ uposathaṁ upavassa yaṁ kātabbaṁ, taṁ dassento āha “tato ca pāto”ti.",
  "atk-s0505a1:669_2": "Etthāpi tatoti padapūraṇamatte nipāto, anantaratthe vā, athāti vuttaṁ hoti.",
  "atk-s0505a1:669_3": "Pātoti aparajjudivasapubbabhāge.",
  "atk-s0505a1:669_4": "Upavutthuposathoti upavasitauposatho.",
  "atk-s0505a1:669_5": "Annenāti yāgubhattādinā.",
  "atk-s0505a1:669_6": "Pānenāti aṭṭhavidhapānena.",
  "atk-s0505a1:669_7": "Anumodamānoti anupamodamāno, nirantaraṁ modamānoti attho.",
  "atk-s0505a1:669_8": "Yathārahanti attano anurūpena, yathāsatti yathābalanti vuttaṁ hoti.",
  "atk-s0505a1:669_9": "Saṁvibhajethāti bhājeyya patimāneyya.",
  "atk-s0505a1:669_10": "Sesaṁ pākaṭameva.",
  "atk-s0505a1:670_0": "407.",
  "atk-s0505a1:670_1": "Evaṁ upavutthuposathassa kiccaṁ vatvā idāni yāvajīvikaṁ garuvattaṁ ājīvapārisuddhiñca kathetvā tāya paṭipadāya adhigantabbaṭṭhānaṁ dassento āha “dhammena mātāpitaro”ti.",
  "atk-s0505a1:670_2": "Tattha dhammenāti dhammaladdhena bhogena.",
  "atk-s0505a1:670_3": "Bhareyyāti poseyya.",
  "atk-s0505a1:670_4": "Dhammikaṁ so vaṇijjanti sattavaṇijjā, satthavaṇijjā, visavaṇijjā, maṁsavaṇijjā, surāvaṇijjāti imā pañca adhammavaṇijjā vajjetvā avasesā dhammikavaṇijjā.",
  "atk-s0505a1:670_5": "Vaṇijjāmukhena cettha kasigorakkhādi aparopi dhammiko vohāro saṅgahito.",
  "atk-s0505a1:670_6": "Sesamuttānatthameva.",
  "atk-s0505a1:670_7": "Ayaṁ pana yojanā –",
  "atk-s0505a1:670_8": "so niccasīlauposathasīladānadhammasamannāgato ariyasāvako payojaye dhammikaṁ vaṇijjaṁ, tato laddhena ca dhammato anapetattā dhammena bhogena mātāpitaro bhareyya.",
  "atk-s0505a1:670_9": "Atha so gihī evaṁ appamatto ādito pabhuti vuttaṁ imaṁ vattaṁ vattayanto kāyassa bhedā ye te attano ābhāya andhakāraṁ vidhametvā ālokakaraṇena sayampabhāti laddhanāmā cha kāmāvacaradevā, te sayampabhe nāma deve upeti bhajati allīyati, tesaṁ nibbattaṭṭhāne nibbattatīti.",
  "atk-s0505a1:671_0": "Paramatthajotikāya khuddaka-aṭṭhakathāya",
  "atk-s0505a1:672_0": "Suttanipāta-aṭṭhakathāya dhammikasuttavaṇṇanā niṭṭhitā.",
  "atk-s0505a1:673_0": "Niṭṭhito ca dutiyo vaggo atthavaṇṇanānayato, nāmena",
  "atk-s0505a1:674_0": "Cūḷavaggoti."
}