{
  "atk-s0501a5:0_0": "5. Maṅgalasuttavaṇṇanā",
  "atk-s0501a5:1_0": "Nikkhepappayojanaṁ",
  "atk-s0501a5:2_0": "Idāni kumārapañhānantaraṁ nikkhittassa maṅgalasuttassa atthavaṇṇanākkamo anuppatto, tassa idha nikkhepappayojanaṁ vatvā atthavaṇṇanaṁ karissāma.",
  "atk-s0501a5:2_1": "Seyyathidaṁ –",
  "atk-s0501a5:2_2": "idañhi suttaṁ iminā anukkamena bhagavatā avuttampi yvāyaṁ saraṇagamanehi sāsanotāro, sikkhāpadadvattiṁsākārakumārapañhehi ca sīlasamādhipaññāppabhedanayo dassito, sabbopesa paramamaṅgalabhūto, yato maṅgalatthikena ettheva abhiyogo kātabbo, so cassa maṅgalabhāvo iminā suttānusārena veditabboti dassanatthaṁ vuttaṁ.",
  "atk-s0501a5:3_0": "Idamassa idha nikkhepappayojanaṁ.",
  "atk-s0501a5:4_0": "Paṭhamamahāsaṅgītikathā",
  "atk-s0501a5:5_0": "Evaṁ nikkhittassa panassa atthavaṇṇanatthaṁ ayaṁ mātikā –",
  "atk-s0501a5:6_0": "“Vuttaṁ yena yadā yasmā, cetaṁ vatvā imaṁ vidhiṁ;",
  "atk-s0501a5:7_0": "Evamiccādipāṭhassa, atthaṁ nānappakārato.",
  "atk-s0501a5:8_0": "“Vaṇṇayanto samuṭṭhānaṁ, vatvā yaṁ yattha maṅgalaṁ;",
  "atk-s0501a5:9_0": "Vavatthapetvā taṁ tassa, maṅgalattaṁ vibhāvaye”ti.",
  "atk-s0501a5:10_0": "Tattha “vuttaṁ yena yadā yasmā, cetaṁ vatvā imaṁ vidhi”nti ayaṁ tāva addhagāthā yadidaṁ “evaṁ me sutaṁ ekaṁ samayaṁ bhagavā…pe…",
  "atk-s0501a5:10_1": "bhagavantaṁ gāthāya ajjhabhāsī”ti, idaṁ vacanaṁ sandhāya vuttā.",
  "atk-s0501a5:10_2": "Idañhi anussavavasena vuttaṁ, so ca bhagavā sayambhū anācariyako, tasmā nedaṁ tassa bhagavato vacanaṁ arahato sammāsambuddhassa.",
  "atk-s0501a5:10_3": "Yato vattabbametaṁ “idaṁ vacanaṁ kena vuttaṁ, kadā, kasmā ca vutta”nti. Vuccate –",
  "atk-s0501a5:10_4": "āyasmatā ānandena vuttaṁ, tañca paṭhamamahāsaṅgītikāle.",
  "atk-s0501a5:11_0": "Paṭhamamahāsaṅgīti cesā sabbasuttanidānakosallatthamādito pabhuti evaṁ veditabbā.",
  "atk-s0501a5:11_1": "Dhammacakkappavattanañhi ādiṁ katvā yāva subhaddaparibbājakavinayanā, katabuddhakicce kusinārāyaṁ upavattane mallānaṁ sālavane yamakasālānamantare visākhapuṇṇamadivase paccūsasamaye anupādisesāya nibbānadhātuyā parinibbute, bhagavati lokanāthe bhagavato parinibbāne sannipatitānaṁ sattannaṁ bhikkhusatasahassānaṁ saṅghatthero āyasmā mahākassapo sattāhaparinibbute bhagavati subhaddena vuḍḍhapabbajitena “alaṁ, āvuso, mā socittha, mā paridevittha, sumuttā mayaṁ tena mahāsamaṇena, upaddutā ca homa ‘idaṁ vo kappati idaṁ vo na kappatī’ti, idāni pana mayaṁ yaṁ icchissāma taṁ karissāma, yaṁ na icchissāma na taṁ karissāmā”ti vuttavacanamanussaranto “ṭhānaṁ kho panetaṁ vijjati yaṁ pāpabhikkhū ‘atītasatthukaṁ pāvacana’nti maññamānā pakkhaṁ labhitvā na cirasseva saddhammaṁ antaradhāpeyyuṁ.",
  "atk-s0501a5:11_2": "Yāva ca dhammavinayo tiṭṭhati, tāva anatītasatthukameva pāvacanaṁ hoti.",
  "atk-s0501a5:11_3": "Yathāha bhagavā –",
  "atk-s0501a5:12_0": "“Yo vo, ānanda, mayā dhammo ca vinayo ca desito paññatto, so vo mamaccayena satthā”ti.",
  "atk-s0501a5:13_0": "“Yaṁnūnāhaṁ dhammañca vinayañca saṅgāyeyyaṁ, yathayidaṁ sāsanaṁ addhaniyaṁ assa ciraṭṭhitikaṁ”.",
  "atk-s0501a5:14_0": "Yañcāhaṁ bhagavatā –",
  "atk-s0501a5:15_0": "“Dhāressasi pana me tvaṁ, kassapa, sāṇāni paṁsukūlāni nibbasanānī”ti vatvā cīvare sādhāraṇaparibhogena ceva –",
  "atk-s0501a5:16_0": "“Ahaṁ, bhikkhave, yāvade ākaṅkhāmi vivicceva kāmehi…pe…",
  "atk-s0501a5:16_1": "paṭhamaṁ jhānaṁ upasampajja viharāmi, kassapopi, bhikkhave, yāvadeva ākaṅkhati vivicceva kāmehi…pe…",
  "atk-s0501a5:16_2": "paṭhamaṁ jhānaṁ upasampajja viharatī”ti –",
  "atk-s0501a5:17_0": "Evamādinā nayena navānupubbavihārachaḷabhiññāppabhede uttarimanussadhamme attanā samasamaṭṭhapanena ca anuggahito, tassa me kimaññaṁ āṇaṇyaṁ bhavissati?",
  "atk-s0501a5:17_1": "“Nanu maṁ bhagavā rājā viya sakakavacaissariyānuppadānena attano kulavaṁsappatiṭṭhāpakaṁ puttaṁ ‘saddhammavaṁsappatiṭṭhāpako me ayaṁ bhavissatī’ti mantvā iminā asādhāraṇena anuggahena anuggahesī”ti cintayanto dhammavinayasaṅgāyanatthaṁ bhikkhūnaṁ ussāhaṁ janesi? Yathāha –",
  "atk-s0501a5:18_0": "“Atha kho āyasmā mahākassapo bhikkhū āmantesi –",
  "atk-s0501a5:18_1": "ekamidāhaṁ, āvuso, samayaṁ pāvāya kusināraṁ addhānamaggappaṭipanno mahatā bhikkhusaṅghena saddhiṁ pañcamattehi bhikkhusatehī”ti sabbaṁ subhaddakaṇḍaṁ vitthāretabbaṁ.",
  "atk-s0501a5:19_0": "Tato paraṁ āha –",
  "atk-s0501a5:20_0": "“Handa mayaṁ, āvuso, dhammañca vinayañca saṅgāyeyyāma, pure adhammo dippati, dhammo paṭibāhiyyati, avinayo dippati, vinayo paṭibāhiyyati, pure adhammavādino balavanto honti, dhammavādino dubbalā honti, avinayavādino balavanto honti, vinayavādino dubbalā hontī”ti.",
  "atk-s0501a5:21_0": "Bhikkhū āhaṁsu “tena hi, bhante, thero bhikkhū uccinatū”ti.",
  "atk-s0501a5:21_1": "Thero sakalanavaṅgasatthusāsanapariyattidhare puthujjanasotāpannasakadāgāmianāgāmisukkhavipassakakhīṇāsavabhikkhū anekasate anekasahasse ca vajjetvā tipiṭakasabbapariyattippabhedadhare paṭisambhidāppatte mahānubhāve yebhuyyena bhagavatā etadaggaṁ āropite tevijjādibhede khīṇāsavabhikkhūyeva ekūnapañcasate pariggahesi.",
  "atk-s0501a5:21_2": "Ye sandhāya idaṁ vuttaṁ “atha kho āyasmā mahākassapo ekenūnapañcaarahantasatāni uccinī”ti.",
  "atk-s0501a5:22_0": "Kissa pana thero ekenūnamakāsīti?",
  "atk-s0501a5:22_1": "Āyasmato ānandattherassa okāsakaraṇatthaṁ.",
  "atk-s0501a5:22_2": "Tena hāyasmatā sahāpi vināpi na sakkā dhammasaṅgīti kātuṁ.",
  "atk-s0501a5:22_3": "So hāyasmā sekho sakaraṇīyo, tasmā saha na sakkā, yasmā panassa kiñci dasabaladesitaṁ suttageyyādikaṁ bhagavato asammukhā paṭiggahitaṁ nāma natthi, tasmā vināpi na sakkā.",
  "atk-s0501a5:22_4": "Yadi evaṁ sekhopi samāno dhammasaṅgītiyā bahūkārattā therena uccinitabbo assa, atha kasmā na uccinitoti?",
  "atk-s0501a5:22_5": "Parūpavādavivajjanato.",
  "atk-s0501a5:22_6": "Thero hi āyasmante ānande ativiya vissattho ahosi.",
  "atk-s0501a5:22_7": "Tathā hi naṁ sirasmiṁ palitesu jātesupi “na vāyaṁ kumārako mattamaññāsī”ti kumārakavādena ovadati.",
  "atk-s0501a5:22_8": "Sakyakulappasuto cāyaṁ āyasmā tathāgatassa bhātā cūḷapitu putto, tatra bhikkhū chandāgamanaṁ viya maññamānā “bahū asekhapaṭisambhidāppatte bhikkhū ṭhapetvā ānandaṁ sekhapaṭisambhidāppattaṁ thero uccinī”ti upavadeyyuṁ.",
  "atk-s0501a5:22_9": "Taṁ parūpavādaṁ parivivajjento “ānandaṁ vinā saṅgīti na sakkā kātuṁ, bhikkhūnaṁyeva anumatiyā gahessāmī”ti na uccini.",
  "atk-s0501a5:23_0": "Atha sayameva bhikkhū ānandassatthāya theraṁ yāciṁsu. Yathāha –",
  "atk-s0501a5:24_0": "“Bhikkhū āyasmantaṁ mahākassapaṁ etadavocuṁ –",
  "atk-s0501a5:24_1": "‘ayaṁ, bhante, āyasmā ānando kiñcāpi sekho, abhabbo chandā dosā mohā bhayā agatiṁ gantuṁ, bahu cānena bhagavato santike dhammo ca vinayo ca pariyatto, tena hi, bhante, thero āyasmantampi ānandaṁ uccinatū’ti.",
  "atk-s0501a5:24_2": "Atha kho āyasmā mahākassapo āyasmantampi ānandaṁ uccinī”ti.",
  "atk-s0501a5:25_0": "Evaṁ bhikkhūnaṁ anumatiyā uccinitena tenāyasmatā saddhiṁ pañcatherasatāni ahesuṁ.",
  "atk-s0501a5:26_0": "Atha kho therānaṁ bhikkhūnaṁ etadahosi –",
  "atk-s0501a5:26_1": "“kattha nu kho mayaṁ dhammañca vinayañca saṅgāyeyyāmā”ti.",
  "atk-s0501a5:26_2": "Atha kho therānaṁ bhikkhūnaṁ etadahosi “rājagahaṁ kho mahāgocaraṁ pahūtasenāsanaṁ, yaṁnūna mayaṁ rājagahe vassaṁ vasantā dhammañca vinayañca saṅgāyeyyāma, naññe bhikkhū rājagahe vassaṁ upagaccheyyu”nti.",
  "atk-s0501a5:26_3": "Kasmā pana nesaṁ etadahosi?",
  "atk-s0501a5:26_4": "Idaṁ amhākaṁ thāvarakammaṁ, koci visabhāgapuggalo saṅghamajjhaṁ pavisitvā ukkoṭeyyāti.",
  "atk-s0501a5:26_5": "Athāyasmā mahākassapo ñattidutiyena kammena sāvesi.",
  "atk-s0501a5:26_6": "Taṁ saṅgītikkhandhake vuttanayeneva ñātabbaṁ.",
  "atk-s0501a5:27_0": "Atha tathāgatassa parinibbānato sattasu sādhukīḷanadivasesu sattasu ca dhātupūjādivasesu vītivattesu “aḍḍhamāso atikkanto, idāni gimhānaṁ diyaḍḍho māso seso, upakaṭṭhā vassūpanāyikā”ti mantvā mahākassapatthero “rājagahaṁ, āvuso, gacchāmā”ti upaḍḍhaṁ bhikkhusaṅghaṁ gahetvā ekaṁ maggaṁ gato.",
  "atk-s0501a5:27_1": "Anuruddhattheropi upaḍḍhaṁ gahetvā ekaṁ maggaṁ gato, ānandatthero pana bhagavato pattacīvaraṁ gahetvā bhikkhusaṅghaparivuto sāvatthiṁ gantvā rājagahaṁ gantukāmo yena sāvatthi, tena cārikaṁ pakkāmi.",
  "atk-s0501a5:27_2": "Ānandattherena gatagataṭṭhāne mahāparidevo ahosi, “bhante ānanda, kuhiṁ satthāraṁ ṭhapetvā āgatosī”ti?",
  "atk-s0501a5:27_3": "Anupubbena sāvatthiṁ anuppatte there bhagavato parinibbānasamaye viya mahāparidevo ahosi.",
  "atk-s0501a5:28_0": "Tatra sudaṁ āyasmā ānando aniccatādipaṭisaṁyuttāya dhammiyā kathāya taṁ mahājanaṁ saññāpetvā jetavanaṁ pavisitvā dasabalena vasitagandhakuṭiyā dvāraṁ vivaritvā mañcapīṭhaṁ nīharitvā papphoṭetvā gandhakuṭiṁ sammajjitvā milātamālākacavaraṁ chaḍḍetvā mañcapīṭhaṁ atiharitvā puna yathāṭhāne ṭhapetvā bhagavato ṭhitakāle karaṇīyaṁ vattaṁ sabbamakāsi.",
  "atk-s0501a5:28_1": "Atha thero bhagavato parinibbānato pabhuti ṭhānanisajjabahulattā ussannadhātukaṁ kāyaṁ samassāsetuṁ dutiyadivase khīravirecanaṁ pivitvā vihāreyeva nisīdi, yaṁ sandhāya subhena māṇavena pahitaṁ māṇavakaṁ etadavoca –",
  "atk-s0501a5:29_0": "“Akālo kho, māṇavaka, atthi me ajja bhesajjamattā pītā, appeva nāma svepi upasaṅkameyyāmā”ti.",
  "atk-s0501a5:30_0": "Dutiyadivase cetakattherena pacchāsamaṇena gantvā subhena māṇavena puṭṭho dīghanikāye subhasuttaṁ nāma dasamaṁ suttamabhāsi.",
  "atk-s0501a5:31_0": "Atha kho thero jetavane vihāre khaṇḍaphullappaṭisaṅkharaṇaṁ kārāpetvā upakaṭṭhāya vassūpanāyikāya rājagahaṁ gato.",
  "atk-s0501a5:31_1": "Tathā mahākassapatthero anuruddhatthero ca sabbaṁ bhikkhusaṅghaṁ gahetvā rājagahameva gatā.",
  "atk-s0501a5:32_0": "Tena kho pana samayena rājagahe aṭṭhārasa mahāvihārā honti.",
  "atk-s0501a5:32_1": "Te sabbepi chaḍḍitapatitauklāpā ahesuṁ.",
  "atk-s0501a5:32_2": "Bhagavato hi parinibbāne sabbe bhikkhū attano attano pattacīvaraṁ gahetvā vihāre ca pariveṇe ca chaḍḍetvā agamaṁsu.",
  "atk-s0501a5:32_3": "Tattha therā bhagavato vacanapūjanatthaṁ titthiyavādaparimocanatthañca “paṭhamaṁ māsaṁ khaṇḍaphullappaṭisaṅkharaṇaṁ karomā”ti cintesuṁ.",
  "atk-s0501a5:32_4": "Titthiyā hi vadeyyuṁ “samaṇassa gotamassa sāvakā satthari ṭhiteyeva vihāre paṭijaggiṁsu, parinibbute chaḍḍesu”nti.",
  "atk-s0501a5:32_5": "Tesaṁ vādaparimocanatthañca cintesunti vuttaṁ hoti.",
  "atk-s0501a5:32_6": "Vuttampi cetaṁ –",
  "atk-s0501a5:33_0": "“Atha kho therānaṁ bhikkhūnaṁ etadahosi –",
  "atk-s0501a5:33_1": "bhagavatā kho, āvuso, khaṇḍaphullappaṭisaṅkharaṇaṁ vaṇṇitaṁ, handa mayaṁ, āvuso, paṭhamaṁ māsaṁ khaṇḍaphullappaṭisaṅkharaṇaṁ karoma, majjhimaṁ māsaṁ sannipatitvā dhammañca vinayañca saṅgāyissāmā”ti.",
  "atk-s0501a5:34_0": "Te dutiyadivase gantvā rājadvāre aṭṭhaṁsu.",
  "atk-s0501a5:34_1": "Ajātasattu rājā āgantvā vanditvā “ahaṁ, bhante, kiṁ karomi, kenattho”ti pavāresi.",
  "atk-s0501a5:34_2": "Therā aṭṭhārasamahāvihārappaṭisaṅkharaṇatthāya hatthakammaṁ paṭivedesuṁ.",
  "atk-s0501a5:34_3": "“Sādhu, bhante”ti rājā hatthakammakārake manusse adāsi.",
  "atk-s0501a5:34_4": "Therā paṭhamaṁ māsaṁ sabbavihāre paṭisaṅkharāpesuṁ.",
  "atk-s0501a5:35_0": "Atha rañño ārocesuṁ –",
  "atk-s0501a5:35_1": "“niṭṭhitaṁ, mahārāja, vihārappaṭisaṅkharaṇaṁ, idāni dhammavinayasaṅgahaṁ karomā”ti.",
  "atk-s0501a5:35_2": "“Sādhu, bhante, vissatthā karotha, mayhaṁ āṇācakkaṁ, tumhākaṁ dhammacakkaṁ hotu.",
  "atk-s0501a5:35_3": "Āṇāpetha, bhante, kiṁ karomī”ti?",
  "atk-s0501a5:35_4": "“Dhammasaṅgahaṁ karontānaṁ bhikkhūnaṁ sannisajjaṭṭhānaṁ mahārājā”ti.",
  "atk-s0501a5:35_5": "“Kattha karomi, bhante”ti?",
  "atk-s0501a5:35_6": "“Vebhārapabbatapasse sattapaṇṇiguhādvāre kātuṁ yuttaṁ mahārājā”ti.",
  "atk-s0501a5:35_7": "“Sādhu, bhante”ti kho, rājā ajātasattu, vissakammunā nimmitasadisaṁ suvibhattabhittithambhasopānaṁ nānāvidhamālākammalatākammavicitraṁ mahāmaṇḍapaṁ kārāpetvā vividhakusumadāmaolambakaviniggalantacāruvitānaṁ ratanavicitramaṇikoṭṭimatalamiva ca naṁ nānāpupphūpahāravicitraṁ supariniṭṭhitabhūmikammaṁ brahmavimānasadisaṁ alaṅkaritvā tasmiṁ mahāmaṇḍape pañcasatānaṁ bhikkhūnaṁ anagghāni pañcakappiyapaccattharaṇasatāni paññāpetvā dakkhiṇabhāgaṁ nissāya uttarābhimukhaṁ therāsanaṁ, maṇḍapamajjhe puratthābhimukhaṁ buddhassa bhagavato āsanārahaṁ dhammāsanaṁ paññāpetvā dantakhacitaṁ cittabījaniñcettha ṭhapetvā bhikkhusaṅghassa ārocāpesi “niṭṭhitaṁ, bhante, kicca”nti.",
  "atk-s0501a5:36_0": "Bhikkhū āyasmantaṁ ānandaṁ āhaṁsu “sve, āvuso ānanda, saṅghasannipāto, tvañca sekho sakaraṇīyo, tena te na yuttaṁ sannipātaṁ gantuṁ, appamatto hohī”ti.",
  "atk-s0501a5:36_1": "Atha kho āyasmā ānando “sve sannipāto, na kho pana metaṁ patirūpaṁ, yvāhaṁ sekho samāno sannipātaṁ gaccheyya”nti bahudeva rattiṁ kāyagatāya satiyā vītināmetvā rattiyā paccūsasamaye caṅkamā orohitvā vihāraṁ pavisitvā “nipajjissāmī”ti kāyaṁ āvajjesi.",
  "atk-s0501a5:36_2": "Dve pādā bhūmito muttā, appattañca sīsaṁ bimbohanaṁ, etasmiṁ antare anupādāya āsavehi cittaṁ vimucci.",
  "atk-s0501a5:36_3": "Ayañhi āyasmā caṅkamena bahi vītināmetvā visesaṁ nibbattetuṁ asakkonto cintesi “nanu maṁ bhagavā etadavoca –",
  "atk-s0501a5:36_4": "‘katapuññosi tvaṁ, ānanda, padhānamanuyuñja, khippaṁ hohisi anāsavo’ti.",
  "atk-s0501a5:36_5": "Buddhānañca kathādoso nāma natthi, mama pana accāraddhaṁ vīriyaṁ, tena me cittaṁ uddhaccāya saṁvattati, handāhaṁ vīriyasamataṁ yojemī”ti caṅkamā orohitvā pādadhovanaṭṭhāne ṭhatvā pāde dhovitvā vihāraṁ pavisitvā mañcake nisīditvā “thokaṁ vissamissāmī”ti kāyaṁ mañcake upanāmesi.",
  "atk-s0501a5:36_6": "Dve pādā bhūmito muttā, sīsañca bimbohanamasampattaṁ, etasmiṁ antare anupādāya āsavehi cittaṁ vimucci.",
  "atk-s0501a5:36_7": "Catuiriyāpathavirahitaṁ therassa arahattaṁ.",
  "atk-s0501a5:36_8": "Tena “imasmiṁ sāsane anisinno anipanno aṭṭhito acaṅkamanto ko bhikkhu arahattaṁ patto”ti vutte “ānandatthero”ti vattuṁ vaṭṭati.",
  "atk-s0501a5:37_0": "Atha therā bhikkhū dutiyadivase bhattakiccaṁ katvā pattacīvaraṁ paṭisāmetvā dhammasabhāyaṁ sannipatitā.",
  "atk-s0501a5:37_1": "Ānandatthero pana attano arahattappattiṁ ñāpetukāmo bhikkhūhi saddhiṁ na gato.",
  "atk-s0501a5:37_2": "Bhikkhū yathāvuḍḍhaṁ attano attano pattāsane nisīdantā ānandattherassa āsanaṁ ṭhapetvā nisinnā.",
  "atk-s0501a5:37_3": "Tattha kehici “etamāsanaṁ kassā”ti vutte ānandassāti.",
  "atk-s0501a5:37_4": "“Ānando pana kuhiṁ gato”ti.",
  "atk-s0501a5:37_5": "Tasmiṁ samaye thero cintesi “idāni mayhaṁ gamanakālo”ti.",
  "atk-s0501a5:37_6": "Tato attano ānubhāvaṁ dassento pathaviyaṁ nimujjitvā attano āsaneyeva attānaṁ dassesi.",
  "atk-s0501a5:37_7": "Ākāsenāgantvā nisīdītipi eke.",
  "atk-s0501a5:38_0": "Evaṁ nisinne tasmiṁ āyasmante mahākassapatthero bhikkhū āmantesi, “āvuso, kiṁ paṭhamaṁ saṅgāyāma dhammaṁ vā vinayaṁ vā”ti?",
  "atk-s0501a5:38_1": "Bhikkhū āhaṁsu, “bhante mahākassapa, vinayonāmabuddhasāsanassa āyu, vinaye ṭhite sāsanaṁ ṭhitaṁ hoti, tasmā paṭhamaṁ vinayaṁ saṅgāyāmā”ti.",
  "atk-s0501a5:38_2": "“Kaṁ dhuraṁ katvā vinayo saṅgāyitabbo”ti?",
  "atk-s0501a5:38_3": "“Āyasmantaṁ upāli”nti.",
  "atk-s0501a5:38_4": "“Kiṁ ānando nappahotī”ti?",
  "atk-s0501a5:38_5": "“No nappahoti, apica kho pana sammāsambuddho dharamānoyeva vinayapariyattiṁ nissāya āyasmantaṁ upāliṁ etadagge ṭhapesi –",
  "atk-s0501a5:38_6": "‘etadaggaṁ, bhikkhave, mama sāvakānaṁ bhikkhūnaṁ vinayadharānaṁ yadidaṁ upālī”’ti.",
  "atk-s0501a5:38_7": "Tasmā upālittheraṁ pucchitvā vinayaṁ saṅgāyāmāti.",
  "atk-s0501a5:38_8": "Tato thero vinayaṁ pucchanatthāya attanāva attānaṁ sammanni.",
  "atk-s0501a5:38_9": "Upālittheropi vissajjanatthāya sammanni.",
  "atk-s0501a5:38_10": "Tatrāyaṁ pāḷi –",
  "atk-s0501a5:39_0": "Atha kho āyasmā mahākassapo saṅghaṁ ñāpesi –",
  "atk-s0501a5:40_0": "“Suṇātu me, āvuso, saṅgho, yadi saṅghassa pattakallaṁ, ahaṁ upāliṁ vinayaṁ puccheyya”nti.",
  "atk-s0501a5:41_0": "Āyasmāpi upāli saṅghaṁ ñāpesi –",
  "atk-s0501a5:42_0": "“Suṇātu me, bhante, saṅgho, yadi saṅghassa pattakallaṁ, ahaṁ āyasmatā mahākassapena vinayaṁ puṭṭho vissajjeyya”nti.",
  "atk-s0501a5:43_0": "Evaṁ attanāva attānaṁ sammannitvā āyasmā, upāli, uṭṭhāyāsanā ekaṁsaṁ cīvaraṁ katvā there bhikkhū vanditvā dhammāsane nisīdi dantakhacitaṁ bījaniṁ gahetvā.",
  "atk-s0501a5:43_1": "Tato mahākassapatthero upālittheraṁ paṭhamapārājikaṁ ādiṁ katvā sabbaṁ vinayaṁ pucchi, upālitthero vissajjesi.",
  "atk-s0501a5:43_2": "Sabbe pañcasatā bhikkhū paṭhamapārājikasikkhāpadaṁ sanidānaṁ katvā ekato gaṇasajjhāyamakaṁsu.",
  "atk-s0501a5:43_3": "Evaṁ sesānipīti sabbaṁ vinayaṭṭhakathāya gahetabbaṁ.",
  "atk-s0501a5:43_4": "Etena nayena saubhatovibhaṅgaṁ sakhandhakaparivāraṁ sakalaṁ vinayapiṭakaṁ saṅgāyitvā upālitthero dantakhacitaṁ bījaniṁ nikkhipitvā dhammāsanā orohitvā vuḍḍhe bhikkhū vanditvā attano pattāsane nisīdi.",
  "atk-s0501a5:44_0": "Vinayaṁ saṅgāyitvā dhammaṁ saṅgāyitukāmo āyasmā mahākassapatthero bhikkhū pucchi –",
  "atk-s0501a5:44_1": "“dhammaṁ saṅgāyantehi kaṁ puggalaṁ dhuraṁ katvā dhammo saṅgāyitabbo”ti?",
  "atk-s0501a5:44_2": "Bhikkhū “ānandattheraṁ dhuraṁ katvā”ti āhaṁsu.",
  "atk-s0501a5:45_0": "Atha kho āyasmā mahākassapo saṅghaṁ ñāpesi –",
  "atk-s0501a5:46_0": "“Suṇātu me, āvuso, saṅgho, yadi saṅghassa pattakallaṁ, ahaṁ ānandaṁ dhammaṁ puccheyya”nti.",
  "atk-s0501a5:47_0": "Atha kho āyasmā ānando saṅghaṁ ñāpesi –",
  "atk-s0501a5:48_0": "“Suṇātu me, bhante, saṅgho, yadi saṅghassa pattakallaṁ, ahaṁ āyasmatā mahākassapena dhammaṁ puṭṭho vissajjeyya”nti.",
  "atk-s0501a5:49_0": "Atha kho āyasmā ānando uṭṭhāyāsanā ekaṁsaṁ cīvaraṁ katvā there bhikkhū vanditvā dhammāsane nisīdi dantakhacitaṁ bījaniṁ gahetvā.",
  "atk-s0501a5:49_1": "Atha mahākassapatthero ānandattheraṁ dhammaṁ pucchi –",
  "atk-s0501a5:49_2": "“brahmajālaṁ, āvuso ānanda, kattha bhāsita”nti?",
  "atk-s0501a5:49_3": "“Antarā ca, bhante, rājagahaṁ antarā ca nāḷandaṁ rājāgārake ambalaṭṭhikāya”nti.",
  "atk-s0501a5:49_4": "“Kaṁ ārabbhā”ti ?",
  "atk-s0501a5:49_5": "“Suppiyañca paribbājakaṁ brahmadattañca māṇavaka”nti.",
  "atk-s0501a5:49_6": "Atha kho āyasmā mahākassapo āyasmantaṁ ānandaṁ brahmajālassa nidānampi pucchi, puggalampi pucchi.",
  "atk-s0501a5:49_7": "“Sāmaññaphalaṁ;",
  "atk-s0501a5:49_8": "panāvuso ānanda, kattha bhāsita”nti?",
  "atk-s0501a5:49_9": "“Rājagahe, bhante, jīvakambavane”ti.",
  "atk-s0501a5:49_10": "“Kena saddhi”nti?",
  "atk-s0501a5:49_11": "“Ajātasattunā vedehiputtena saddhi”nti.",
  "atk-s0501a5:49_12": "Atha kho āyasmā mahākassapo āyasmantaṁ ānandaṁ sāmaññaphalassa nidānampi pucchi, puggalampi pucchi.",
  "atk-s0501a5:49_13": "Eteneva upāyena pañcapi nikāye pucchi, puṭṭho puṭṭho āyasmā ānando vissajjesi.",
  "atk-s0501a5:49_14": "Ayaṁ paṭhamamahāsaṅgīti pañcahi therasatehi katā –",
  "atk-s0501a5:50_0": "“Satehi pañcahi katā, tena pañcasatāti ca;",
  "atk-s0501a5:51_0": "Thereheva katattā ca, therikāti pavuccatī”ti.",
  "atk-s0501a5:52_0": "Imissā paṭhamamahāsaṅgītiyā vattamānāya sabbaṁ dīghanikāyaṁ majjhimanikāyādiñca pucchitvā anupubbena khuddakanikāyaṁ pucchantena āyasmatā mahākassapena “maṅgalasuttaṁ, āvuso ānanda, kattha bhāsita”nti evamādivacanāvasāne “nidānampi pucchi, puggalampi pucchī”ti ettha nidāne pucchite taṁ nidānaṁ vitthāretvā yathā ca bhāsitaṁ, yena ca sutaṁ, yadā ca sutaṁ, yena ca bhāsitaṁ, yattha ca bhāsitaṁ, yassa ca bhāsitaṁ, taṁ sabbaṁ kathetukāmena “evaṁ bhāsitaṁ mayā sutaṁ, ekaṁ samayaṁ sutaṁ, bhagavatā bhāsitaṁ, sāvatthiyaṁ bhāsitaṁ, devatāya bhāsita”nti etamatthaṁ dassentena āyasmatā ānandena vuttaṁ “evaṁ me sutaṁ –",
  "atk-s0501a5:52_1": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme…pe…",
  "atk-s0501a5:52_2": "bhagavantaṁ gāthāya ajjhabhāsī”ti.",
  "atk-s0501a5:52_3": "Evamidaṁ āyasmatā ānandena vuttaṁ, tañca pana paṭhamamahāsaṅgītikāle vuttanti veditabbaṁ.",
  "atk-s0501a5:53_0": "Idāni “kasmā vutta”nti ettha vuccate –",
  "atk-s0501a5:53_1": "yasmā ayamāyasmā mahākassapattherena nidānaṁ puṭṭho, tasmānena taṁ nidānaṁ ādito pabhuti vitthāretuṁ vuttaṁ.",
  "atk-s0501a5:53_2": "Yasmā vā ānandaṁ dhammāsane nisinnaṁ vasīgaṇaparivutaṁ disvā ekaccānaṁ devatānaṁ cittamuppannaṁ “ayamāyasmā vedehamuni pakatiyāpi sakyakulamanvayo bhagavato dāyādo, bhagavatāpi pañcakkhattuṁ etadagge niddiṭṭho, catūhi acchariyaabbhutadhammehi samannāgato, catunnaṁ parisānaṁ piyo manāpo, idāni maññe bhagavato dhammarajjadāyajjaṁ patvā buddho jāto”ti.",
  "atk-s0501a5:53_3": "Tasmā āyasmā ānando tāsaṁ devatānaṁ cetasā cetoparivitakkamaññāya taṁ abhūtaguṇasambhāvanaṁ anadhivāsento attano sāvakabhāvameva dīpetuṁ āha “evaṁ me sutaṁ ekaṁ samayaṁ bhagavā …pe…",
  "atk-s0501a5:53_4": "ajjhabhāsī”ti.",
  "atk-s0501a5:53_5": "Etthantare pañca arahantasatāni anekāni ca devatāsahassāni “sādhu sādhū”ti āyasmantaṁ ānandaṁ abhinandiṁsu, mahābhūmicālo ahosi, nānāvidhakusumavassaṁ antalikkhato papati, aññāni ca bahūni acchariyāni pāturahesuṁ, bahūnañca devatānaṁ saṁvego uppajji “yaṁ amhehi bhagavato sammukhā sutaṁ, idāneva taṁ parokkhā jāta”nti.",
  "atk-s0501a5:53_6": "Evamidaṁ āyasmatā ānandena paṭhamamahāsaṅgītikāle vadantenāpi iminā kāraṇena vuttanti veditabbaṁ.",
  "atk-s0501a5:53_7": "Ettāvatā ca “vuttaṁ yena yadā yasmā, cetaṁ vatvā imaṁ vidhi”nti imissā addhagāthāya attho pakāsito hoti.",
  "atk-s0501a5:54_0": "Evamiccādipāṭhavaṇṇanā",
  "atk-s0501a5:55_0": "1.",
  "atk-s0501a5:55_1": "Idāni “evamiccādipāṭhassa, atthaṁ nānappakārato”ti evamādimātikāya saṅgahitatthappakāsanatthaṁ vuccate –",
  "atk-s0501a5:55_2": "evanti ayaṁ saddo upamūpadesasampahaṁsanagarahaṇavacanasampaṭiggahākāranidassanāvadhāraṇādīsu atthesu daṭṭhabbo.",
  "atk-s0501a5:55_3": "Tathā hesa “evaṁ jātena maccena, kattabbaṁ kusalaṁ bahu”nti evamādīsu upamāyaṁ dissati.",
  "atk-s0501a5:55_4": "“Evaṁ te abhikkamitabbaṁ, evaṁ te paṭikkamitabba”ntiādīsu upadese.",
  "atk-s0501a5:55_5": "“Evametaṁ bhagavā, evametaṁ sugatā”ti evamādīsu sampahaṁsane.",
  "atk-s0501a5:55_6": "“Evamevaṁ panāyaṁ vasalī yasmiṁ vā tasmiṁ vā tassa muṇḍakassa samaṇakassa vaṇṇaṁ bhāsatī”ti evamādīsu garahaṇe.",
  "atk-s0501a5:55_7": "“Evaṁ, bhanteti kho te bhikkhū bhagavato paccassosu”nti evamādīsu vacanasampaṭiggahe.",
  "atk-s0501a5:55_8": "“Evaṁ byā kho ahaṁ, bhante, bhagavatā dhammaṁ desitaṁ ājānāmī”ti evamādīsu ākāre.",
  "atk-s0501a5:55_9": "“Ehi tvaṁ, māṇavaka, yena samaṇo ānando tenupasaṅkama, upasaṅkamitvā mama vacanena samaṇaṁ ānandaṁ appābādhaṁ appātaṅkaṁ lahuṭṭhānaṁ balaṁ phāsuvihāraṁ puccha.",
  "atk-s0501a5:55_10": "‘Subho māṇavo todeyyaputto bhavantaṁ ānandaṁ appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchatī’ti, evañca vadehi sādhu kira bhavaṁ ānando yena subhassa māṇavassa todeyyaputtassa nivesanaṁ, tenupasaṅkamatu anukampaṁ upādāyā”ti evamādīsu nidassane.",
  "atk-s0501a5:55_11": "“Taṁ kiṁ maññatha kālāmā, ime dhammā kusalā vā akusalā vāti?",
  "atk-s0501a5:55_12": "Akusalā, bhante.",
  "atk-s0501a5:55_13": "Sāvajjā vā anavajjā vāti?",
  "atk-s0501a5:55_14": "Sāvajjā, bhante.",
  "atk-s0501a5:55_15": "Viññugarahitā vā viññuppasatthā vāti?",
  "atk-s0501a5:55_16": "Viññugarahitā, bhante.",
  "atk-s0501a5:55_17": "Samattā samādinnā ahitāya dukkhāya saṁvattanti no vā, kathaṁ vo ettha hotīti?",
  "atk-s0501a5:55_18": "Samattā, bhante, samādinnā ahitāya dukkhāya saṁvattanti, evaṁ no ettha hotī”ti evamādīsu avadhāraṇe.",
  "atk-s0501a5:55_19": "Idha pana ākāranidassanāvadhāraṇesu daṭṭhabbo.",
  "atk-s0501a5:56_0": "Tattha ākāratthena evaṁ-saddena etamatthaṁ dīpeti –",
  "atk-s0501a5:56_1": "nānānayanipuṇamanekajjhāsayasamuṭṭhānaṁ atthabyañjanasampannaṁ vividhapāṭihāriyaṁ dhammatthadesanāpaṭivedhagambhīraṁ sabbasattānaṁ sakasakabhāsānurūpato sotapathamāgacchantaṁ tassa bhagavato vacanaṁ sabbappakārena ko samattho viññātuṁ, sabbathāmena pana sotukāmataṁ janetvāpi evaṁ me sutaṁ, mayāpi ekenākārena sutanti.",
  "atk-s0501a5:57_0": "Nidassanatthena “nāhaṁ sayambhū, na mayā idaṁ sacchikata”nti attānaṁ parimocento “evaṁ me sutaṁ, mayāpi evaṁ suta”nti idāni vattabbaṁ sakalasuttaṁ nidasseti.",
  "atk-s0501a5:58_0": "Avadhāraṇatthena “etadaggaṁ, bhikkhave, mama sāvakānaṁ bhikkhūnaṁ bahussutānaṁ yadidaṁ ānando, gatimantānaṁ, satimantānaṁ, dhitimantānaṁ, upaṭṭhākānaṁ yadidaṁ ānando”ti evaṁ bhagavatā pasatthabhāvānurūpaṁ attano dhāraṇabalaṁ dassento sattānaṁ sotukamyataṁ janeti “evaṁ me sutaṁ, tañca kho atthato vā byañjanato vā anūnamanadhikaṁ, evameva, na aññathā daṭṭhabba”nti.",
  "atk-s0501a5:59_0": "Me-saddo tīsu atthesu dissati.",
  "atk-s0501a5:59_1": "Tathā hissa “gāthābhigītaṁ me abhojaneyya”nti evamādīsu mayāti attho.",
  "atk-s0501a5:59_2": "“Sādhu me, bhante, bhagavā saṁkhittena dhammaṁ desetū”ti evamādīsu mayhanti attho.",
  "atk-s0501a5:59_3": "“Dhammadāyādā me, bhikkhave, bhavathā”ti evamādīsu mamāti attho.",
  "atk-s0501a5:59_4": "Idha pana “mayā suta”nti ca “mama suta”nti ca atthadvaye yujjati.",
  "atk-s0501a5:60_0": "Sutanti ayaṁ sutasaddo saupasaggo anupasaggo ca gamanakhyātarāgābhibhūtūpacitānuyogasotaviññeyyasotadvāraviññātādianekatthappabhedo.",
  "atk-s0501a5:60_1": "Tathā hissa “senāya pasuto”ti evamādīsu gacchantoti attho.",
  "atk-s0501a5:60_2": "“Sutadhammassa passato”ti evamādīsu khyātadhammassāti attho.",
  "atk-s0501a5:60_3": "“Avassutā avassutassā”ti evamādīsu rāgābhibhūtā rāgābhibhūtassāti attho.",
  "atk-s0501a5:60_4": "“Tumhehi puññaṁ pasutaṁ anappaka”nti evamādīsu upacitanti attho.",
  "atk-s0501a5:60_5": "“Ye jhānappasutā dhīrā”ti evamādīsu jhānānuyuttāti attho.",
  "atk-s0501a5:60_6": "“Diṭṭhaṁ sutaṁ muta”nti evamādīsu sotaviññeyyanti attho.",
  "atk-s0501a5:60_7": "“Sutadharo sutasannicayo”ti evamādīsu sotadvārānusāraviññātadharoti attho.",
  "atk-s0501a5:60_8": "Idha pana sutanti sotaviññāṇapubbaṅgamāya viññāṇavīthiyā upadhāritanti vā upadhāraṇanti vāti attho.",
  "atk-s0501a5:60_9": "Tattha yadā me-saddassa mayāti attho, tadā “evaṁ mayā sutaṁ, sotaviññāṇapubbaṅgamāya viññāṇavīthiyā upadhārita”nti yujjati.",
  "atk-s0501a5:60_10": "Yadā me-saddassa mamāti attho, tadā “evaṁ mama sutaṁ sotaviññāṇapubbaṅgamāya viññāṇavīthiyā upadhāraṇa”nti yujjati.",
  "atk-s0501a5:61_0": "Evametesu tīsu padesu evanti sotaviññāṇakiccanidassanaṁ.",
  "atk-s0501a5:61_1": "Meti vuttaviññāṇasamaṅgīpuggalanidassanaṁ.",
  "atk-s0501a5:61_2": "Sutanti assavanabhāvappaṭikkhepato anūnānadhikāviparītaggahaṇanidassanaṁ.",
  "atk-s0501a5:61_3": "Tathā evanti savanādicittānaṁ nānappakārena ārammaṇe pavattabhāvanidassanaṁ.",
  "atk-s0501a5:61_4": "Meti attanidassanaṁ.",
  "atk-s0501a5:61_5": "Sutanti dhammanidassanaṁ.",
  "atk-s0501a5:62_0": "Tathā evanti niddisitabbadhammanidassanaṁ. Meti puggalanidassanaṁ. Sutanti puggalakiccanidassanaṁ.",
  "atk-s0501a5:63_0": "Tathā evanti vīthicittānaṁ ākārapaññattivasena nānappakāraniddeso.",
  "atk-s0501a5:63_1": "Meti kattāraniddeso.",
  "atk-s0501a5:63_2": "Sutanti visayaniddeso.",
  "atk-s0501a5:64_0": "Tathā evanti puggalakiccaniddeso. Sutanti viññāṇakiccaniddeso. Meti ubhayakiccayuttapuggalaniddeso.",
  "atk-s0501a5:65_0": "Tathā evanti bhāvaniddeso. Meti puggalaniddeso. Sutanti tassa kiccaniddeso.",
  "atk-s0501a5:66_0": "Tattha evanti ca meti ca sacchikaṭṭhaparamatthavasena avijjamānapaññatti.",
  "atk-s0501a5:66_1": "Sutanti vijjamānapaññatti.",
  "atk-s0501a5:66_2": "Tathā evanti ca meti ca taṁ taṁ upādāya vattabbato upādāpaññatti.",
  "atk-s0501a5:66_3": "Sutanti diṭṭhādīni upanidhāya vattabbato upanidhāpaññatti.",
  "atk-s0501a5:67_0": "Ettha ca evanti vacanena asammohaṁ dīpeti, sutanti vacanena sutassa asammosaṁ.",
  "atk-s0501a5:67_1": "Tathā evanti vacanena yonisomanasikāraṁ dīpeti ayoniso manasikaroto nānappakārappaṭivedhābhāvato.",
  "atk-s0501a5:67_2": "Sutanti vacanena avikkhepaṁ dīpeti vikkhittacittassa savanābhāvato.",
  "atk-s0501a5:67_3": "Tathā hi vikkhittacitto puggalo sabbasampattiyā vuccamānopi “na mayā sutaṁ, puna bhaṇathā”ti bhaṇati.",
  "atk-s0501a5:67_4": "Yonisomanasikārena cettha attasammāpaṇidhiṁ pubbe katapuññatañca sādheti, avikkhepena saddhammassavanaṁ sappurisūpanissayañca.",
  "atk-s0501a5:67_5": "Evanti ca iminā bhaddakena ākārena pacchimacakkadvayasampattiṁ attano dīpeti, sutanti savanayogena purimacakkadvayasampattiṁ.",
  "atk-s0501a5:67_6": "Tathā āsayasuddhiṁ payogasuddhiñca, tāya ca āsayasuddhiyā adhigamabyattiṁ, payogasuddhiyā āgamabyattiṁ.",
  "atk-s0501a5:68_0": "Evanti ca iminā nānappakārapaṭivedhadīpakena vacanena attano atthapaṭibhānapaṭisambhidāsampadaṁ dīpeti.",
  "atk-s0501a5:68_1": "Sutanti iminā sotabbabhedapaṭivedhadīpakena dhammaniruttipaṭisambhidāsampadaṁ dīpeti.",
  "atk-s0501a5:68_2": "Evanti ca idaṁ yonisomanasikāradīpakaṁ vacanaṁ bhaṇanto “ete mayā dhammā manasānupekkhitā diṭṭhiyā suppaṭividdhā”ti ñāpeti.",
  "atk-s0501a5:68_3": "Sutanti idaṁ savanayogadīpakavacanaṁ bhaṇanto “bahū mayā dhammā sutā dhātā vacasā paricitā”ti ñāpeti.",
  "atk-s0501a5:68_4": "Tadubhayenapi atthabyañjanapāripūriṁ dīpento savane ādaraṁ janeti.",
  "atk-s0501a5:69_0": "Evaṁ me sutanti iminā pana sakalenapi vacanena āyasmā ānando tathāgatappaveditaṁ dhammaṁ attano adahanto asappurisabhūmiṁ, atikkamati, sāvakattaṁ paṭijānanto sappurisabhūmiṁ okkamati.",
  "atk-s0501a5:69_1": "Tathā asaddhammā cittaṁ vuṭṭhāpeti, saddhamme cittaṁ patiṭṭhāpeti.",
  "atk-s0501a5:69_2": "“Kevalaṁ sutamevetaṁ mayā, tasseva tu bhagavato vacanaṁ arahato sammāsambuddhassā”ti ca dīpento attānaṁ parimoceti, satthāraṁ apadisati, jinavacanaṁ appeti, dhammanettiṁ patiṭṭhāpeti.",
  "atk-s0501a5:70_0": "Apica “evaṁ me suta”nti attanā uppāditabhāvaṁ appaṭijānanto purimassavanaṁ vivaranto “sammukhā paṭiggahitamidaṁ mayā tassa bhagavato catuvesārajjavisāradassa dasabaladharassa āsabhaṭṭhānaṭṭhāyino sīhanādanādino sabbasattuttamassa dhammissarassa dhammarājassa dhammādhipatino dhammadīpassa dhammappaṭisaraṇassa saddhammavaracakkavattino sammāsambuddhassa.",
  "atk-s0501a5:70_1": "Na ettha atthe vā dhamme vā pade vā byañjane vā kaṅkhā vā vimati vā kātabbā”ti sabbadevamanussānaṁ imasmiṁ dhamme assaddhiyaṁ vināseti, saddhāsampadaṁ uppādetīti veditabbo.",
  "atk-s0501a5:70_2": "Hoti cettha –",
  "atk-s0501a5:71_0": "“Vināsayati assaddhaṁ, saddhaṁ vaḍḍheti sāsane;",
  "atk-s0501a5:72_0": "Evaṁ me sutamiccevaṁ, vadaṁ gotamasāvako”ti.",
  "atk-s0501a5:73_0": "Ekanti gaṇanaparicchedaniddeso.",
  "atk-s0501a5:73_1": "Samayanti paricchinnaniddeso.",
  "atk-s0501a5:73_2": "Ekaṁ samayanti aniyamitaparidīpanaṁ.",
  "atk-s0501a5:73_3": "Tattha samayasaddo –",
  "atk-s0501a5:74_0": "Samavāye khaṇe kāle, samūhe hetudiṭṭhisu;",
  "atk-s0501a5:75_0": "Paṭilābhe pahāne ca, paṭivedhe ca dissati.",
  "atk-s0501a5:76_0": "Tathā hissa “appeva nāma svepi upasaṅkameyyāma kālañca samayañca upādāyā”ti evamādīsu samavāyo attho.",
  "atk-s0501a5:76_1": "“Ekova kho, bhikkhave, khaṇo ca samayo ca brahmacariyavāsāyā”ti evamādīsu khaṇo.",
  "atk-s0501a5:76_2": "“Uṇhasamayo pariḷāhasamayo”ti evamādīsu kālo.",
  "atk-s0501a5:76_3": "“Mahāsamayo pavanasmi”nti evamādīsu samūho.",
  "atk-s0501a5:76_4": "“Samayopi kho te, bhaddāli, appaṭividdho ahosi, bhagavā kho sāvatthiyaṁ viharati, sopi maṁ jānissati, ‘bhaddāli, nāma bhikkhu satthusāsane sikkhāya aparipūrakārī’ti, ayampi kho te bhaddāli samayo appaṭividdho ahosī”ti evamādīsu hetu.",
  "atk-s0501a5:76_5": "“Tena kho pana samayena uggāhamāno paribbājako samaṇamuṇḍikāputto samayappavādake tindukācīre ekasālake mallikāya ārāme paṭivasatī”ti evamādīsu diṭṭhi.",
  "atk-s0501a5:77_0": "“Diṭṭhe dhamme ca yo attho, yo cattho samparāyiko;",
  "atk-s0501a5:78_0": "Atthābhisamayā dhīro, paṇḍitoti pavuccatī”ti. –",
  "atk-s0501a5:79_0": "Evamādīsu paṭilābho.",
  "atk-s0501a5:79_1": "“Sammā mānābhisamayā antamakāsi dukkhassā”ti evamādīsu pahānaṁ.",
  "atk-s0501a5:79_2": "“Dukkhassa pīḷanaṭṭho saṅkhataṭṭho santāpaṭṭho vipariṇāmaṭṭho abhisamayaṭṭho”ti evamādīsu paṭivedho.",
  "atk-s0501a5:79_3": "Idha panassa kālo attho.",
  "atk-s0501a5:79_4": "Tena ekaṁ samayanti saṁvaccharautumāsaaḍḍhamāsarattidivapubbaṇhamajjhanhikasāyanhapaṭhamamajjhima- pacchimayāmamuhuttādīsu kālakhyesu samayesu ekaṁ samayanti dīpeti.",
  "atk-s0501a5:80_0": "Ye vā ime gabbhokkantisamayo jātisamayo saṁvegasamayo abhinikkhamanasamayo dukkarakārikasamayo māravijayasamayo abhisambodhisamayo diṭṭhadhammasukhavihārasamayo desanāsamayo parinibbānasamayoti evamādayo bhagavato devamanussesu ativiya pakāsā anekakālakhyā eva samayā.",
  "atk-s0501a5:80_1": "Tesu samayesu desanāsamayasaṅkhātaṁ ekaṁ samayanti vuttaṁ hoti.",
  "atk-s0501a5:80_2": "Yo cāyaṁ ñāṇakaruṇākiccasamayesu karuṇākiccasamayo, attahitaparahitappaṭipattisamayesu parahitappaṭipattisamayo, sannipatitānaṁ karaṇīyadvayasamayesu dhammīkathāsamayo, desanāpaṭipattisamayesu desanāsamayo, tesupi samayesu yaṁ kiñci sandhāya “ekaṁ samaya”nti vuttaṁ hoti.",
  "atk-s0501a5:81_0": "Etthāha –",
  "atk-s0501a5:81_1": "atha kasmā yathā abhidhamme “yasmiṁ samaye kāmāvacara”nti ca ito aññesu suttapadesu “yasmiṁ samaye, bhikkhave, bhikkhu vivicceva kāmehī”ti ca bhummavacanena niddeso kato, vinaye ca “tena samayena buddho bhagavā”ti karaṇavacanena, tathā akatvā idha “ekaṁ samaya”nti upayogavacananiddeso katoti.",
  "atk-s0501a5:81_2": "Tattha tathā, idha ca aññathā atthasambhavato.",
  "atk-s0501a5:81_3": "Tattha hi abhidhamme ito aññesu suttapadesu ca adhikaraṇattho bhāvenabhāvalakkhaṇattho ca sambhavati.",
  "atk-s0501a5:81_4": "Adhikaraṇañhi kālattho samūhattho ca samayo, tattha vuttānaṁ phassādidhammānaṁ khaṇasamavāyahetusaṅkhātassa ca samayassa bhāvena tesaṁ bhāvo lakkhīyati, tasmā tadatthajotanatthaṁ tattha bhummavacananiddeso kato.",
  "atk-s0501a5:82_0": "Vinaye ca hetvattho karaṇattho ca sambhavati.",
  "atk-s0501a5:82_1": "Yo hi so sikkhāpadapaññattisamayo sāriputtādīhipi dubbiññeyyo, tena samayena hetubhūtena karaṇabhūtena ca sikkhāpadāni paññapento sikkhāpadapaññattihetuñca apekkhamāno bhagavā tattha tattha vihāsi, tasmā tadatthajotanatthaṁ tattha karaṇavacananiddeso kato.",
  "atk-s0501a5:83_0": "Idha pana aññasmiñca evaṁjātike suttantapāṭhe accantasaṁyogattho sambhavati.",
  "atk-s0501a5:83_1": "Yañhi samayaṁ bhagavā imaṁ aññaṁ vā suttantaṁ desesi, accantameva taṁ samayaṁ karuṇāvihārena vihāsi.",
  "atk-s0501a5:83_2": "Tasmā tadatthajotanatthaṁ idha upayogavacananiddeso katoti viññeyyo.",
  "atk-s0501a5:83_3": "Hoti cettha –",
  "atk-s0501a5:84_0": "“Taṁ taṁ atthamapekkhitvā, bhummena karaṇena ca;",
  "atk-s0501a5:85_0": "Aññatra samayo vutto, upayogena so idhā”ti.",
  "atk-s0501a5:86_0": "Bhagavāti guṇavisiṭṭhasattuttamagarugāravādhivacanametaṁ. Yathāha –",
  "atk-s0501a5:87_0": "“Bhagavāti vacanaṁ seṭṭhaṁ, bhagavāti vacanamuttamaṁ;",
  "atk-s0501a5:88_0": "Garu gāravayutto so, bhagavā tena vuccatī”ti.",
  "atk-s0501a5:89_0": "Catubbidhañhi nāmaṁ āvatthikaṁ, liṅgikaṁ, nemittakaṁ, adhiccasamuppannanti.",
  "atk-s0501a5:89_1": "Adhiccasamuppannaṁ nāma “yadicchaka”nti vuttaṁ hoti.",
  "atk-s0501a5:89_2": "Tattha vaccho dammo balibaddhoti evamādi āvatthikaṁ, daṇḍī chattī sikhī karīti evamādi liṅgikaṁ, tevijjo chaḷabhiññoti evamādi nemittakaṁ, sirivaḍḍhako dhanavaḍḍhakoti evamādi vacanatthamanapekkhitvā pavattaṁ adhiccasamuppannaṁ.",
  "atk-s0501a5:89_3": "Idaṁ pana bhagavāti nāmaṁ guṇanemittakaṁ, na mahāmāyāya, na suddhodanamahārājena, na asītiyā ñātisahassehi kataṁ, na sakkasantusitādīhi devatāvisesehi kataṁ.",
  "atk-s0501a5:89_4": "Yathāha āyasmā sāriputtatthero “bhagavāti netaṁ nāmaṁ mātarā kataṁ…pe…",
  "atk-s0501a5:89_5": "sacchikā paññatti yadidaṁ bhagavā”ti.",
  "atk-s0501a5:90_0": "Yaṁ guṇanemittakañcetaṁ nāmaṁ, tesaṁ guṇānaṁ pakāsanatthaṁ imaṁ gāthaṁ vadanti –",
  "atk-s0501a5:91_0": "“Bhagī bhajī bhāgī vibhattavā iti,",
  "atk-s0501a5:92_0": "Akāsi bhagganti garūti bhāgyavā;",
  "atk-s0501a5:93_0": "Bahūhi ñāyehi subhāvitattano,",
  "atk-s0501a5:94_0": "Bhavantago so bhagavāti vuccatī”ti.",
  "atk-s0501a5:95_0": "Niddesādīsu vuttanayeneva cassa attho daṭṭhabbo.",
  "atk-s0501a5:96_0": "Ayaṁ pana aparo pariyāyo –",
  "atk-s0501a5:97_0": "“Bhāgyavā bhaggavā yutto, bhagehi ca vibhattavā;",
  "atk-s0501a5:98_0": "Bhattavā vantagamano, bhavesu bhagavā tato”ti.",
  "atk-s0501a5:99_0": "Tattha “vaṇṇāgamo vaṇṇavipariyāyo”ti evaṁ niruttilakkhaṇaṁ gahetvā saddanayena vā pisodarādipakkhepalakkhaṇaṁ gahetvā yasmā lokiyalokuttarasukhābhinibbattakaṁ dānasīlādipārappattaṁ bhāgyamassa atthi, tasmā bhāgyavāti vattabbe bhagavāti vuccatīti ñātabbaṁ.",
  "atk-s0501a5:99_1": "Yasmā pana lobhadosamohaviparītamanasikāraahirikānottappakodhūpanāhamakkhapalā- issāmacchariyamāyāsāṭheyyathambhasārambhamānātimānamadapamādataṇhāvijjātividhākusalamūladuccarita- saṁkilesamalavisamasaññāvitakkapapañcacatubbidhavipariyesaāsavaganthaoghayogaagatitaṇhupādāna- pañcacetokhilavinibandhanīvaraṇābhinandanachavivādamūlataṇhākāyasattānusaya- aṭṭhamicchattanavataṇhāmūlakadasākusalakammapathadvāsaṭṭhidiṭṭhigata- aṭṭhasatataṇhāvicaritappabhedasabbadarathapariḷāhakilesasatasahassāni, saṅkhepato vā pañca kilesakkhandhaabhisaṅkhāramaccudevaputtamāre abhañji, tasmā bhaggattā etesaṁ parissayānaṁ bhaggavāti vattabbe bhagavāti vuccati.",
  "atk-s0501a5:99_2": "Āha cettha –",
  "atk-s0501a5:100_0": "“Bhaggarāgo bhaggadoso, bhaggamoho anāsavo;",
  "atk-s0501a5:101_0": "Bhaggāssa pāpakā dhammā, bhagavā tena vuccatī”ti.",
  "atk-s0501a5:102_0": "Bhāgyavatāya cassa satapuññalakkhaṇadharassa rūpakāyasampatti dīpitā hoti, bhaggadosatāya dhammakāyasampatti.",
  "atk-s0501a5:102_1": "Tathā lokiyasarikkhakānaṁ bahumānabhāvo, gahaṭṭhapabbajitehi abhigamanīyatā.",
  "atk-s0501a5:102_2": "Tathā abhigatānañca nesaṁ kāyacittadukkhāpanayane paṭibalabhāvo, āmisadānadhammadānehi upakāritā.",
  "atk-s0501a5:102_3": "Lokiyalokuttarasukhehi ca saṁyojanasamatthatā dīpitā hoti.",
  "atk-s0501a5:103_0": "Yasmā ca loke issariyadhammayasasirikāmapayattesu chasu dhammesu bhagasaddo vattati, paramañcassa sakacitte issariyaṁ, aṇimālaghimādikaṁ vā lokiyasammataṁ sabbākāraparipūraṁ atthi, tathā lokuttaro dhammo, lokattayabyāpako yathābhuccaguṇādhigato ativiya parisuddho yaso, rūpakāyadassanabyāvaṭajananayanamanappasādajananasamatthā sabbākāraparipūrā sabbaṅgapaccaṅgasirī, yaṁ yaṁ anena icchitaṁ patthitaṁ attahitaṁ parahitaṁ vā, tassa tassa tatheva abhinipphannattā icchitatthanipphattisaññito kāmo, sabbalokagarubhāvappattihetubhūto sammāvāyāmasaṅkhāto payatto ca atthi, tasmā imehi bhagehi yuttattāpi bhagā assa santīti iminā atthena “bhagavā”ti vuccati.",
  "atk-s0501a5:104_0": "Yasmā pana kusalādibhedehi sabbadhamme, khandhāyatanadhātusaccaindriyapaṭiccasamuppādādīhi vā kusalādidhamme, pīḷanasaṅkhatasantāpavipariṇāmaṭṭhena vā dukkhamariyasaccaṁ, āyūhananidānasaṁyogapalibodhaṭṭhena samudayaṁ, nissaraṇavivekāsaṅkhataamataṭṭhena nirodhaṁ, niyyānikahetudassanādhipateyyaṭṭhena maggaṁ vibhattavā, vibhajitvā vivaritvā desitavāti vuttaṁ hoti, tasmā vibhattavāti vattabbe “bhagavā”ti vuccati.",
  "atk-s0501a5:105_0": "Yasmā ca esa dibbabrahmaariyavihāre kāyacittaupadhiviveke suññatāppaṇihitānimittavimokkhe aññe ca lokiyalokuttare uttarimanussadhamme bhaji sevi bahulamakāsi, tasmā bhattavāti vattabbe “bhagavā”ti vuccati.",
  "atk-s0501a5:106_0": "Yasmā pana tīsu bhavesu taṇhāsaṅkhātaṁ gamanaṁ anena vantaṁ, tasmā bhavesu vantagamanoti vattabbe bhavasaddato bhakāraṁ gamanasaddato gakāraṁ vantasaddato vakārañca dīghaṁ katvā ādāya “bhagavā”ti vuccati, yathā loke “mehanassa khassa mālā”ti vattabbe “mekhalā”ti.",
  "atk-s0501a5:107_0": "Ettāvatā cettha evaṁ me sutanti vacanena yathāsutaṁ yathāpariyattaṁ dhammaṁ desento paccakkhaṁ katvā bhagavato dhammasarīraṁ pakāseti, tena “nayidaṁ atītasatthukaṁ pāvacanaṁ, ayaṁ vo satthā”ti bhagavato adassanena ukkaṇṭhitajanaṁ samassāseti.",
  "atk-s0501a5:108_0": "Ekaṁ samayaṁ bhagavāti vacanena tasmiṁ samaye bhagavato avijjamānabhāvaṁ dassento rūpakāyaparinibbānaṁ dasseti.",
  "atk-s0501a5:108_1": "Tena “evaṁvidhassa imassa ariyadhammassa desetā dasabaladharo vajirasaṅghātakāyo sopi bhagavā parinibbuto, tattha kenaññena jīvite āsā janetabbā”ti jīvitamadamattaṁ janaṁ saṁvejeti, saddhamme cassa ussāhaṁ janeti.",
  "atk-s0501a5:109_0": "Evanti ca bhaṇanto desanāsampattiṁ niddisati, me sutanti sāvakasampattiṁ, ekaṁ samayanti kālasampattiṁ, bhagavāti desakasampattiṁ.",
  "atk-s0501a5:110_0": "Sāvatthiyaṁ viharatīti ettha sāvatthīti savatthassa isino nivāsaṭṭhānabhūtaṁ nagaraṁ, yathā kākandī mākandīti, evaṁ itthiliṅgavasena sāvatthīti vuccati, evaṁ akkharacintakā.",
  "atk-s0501a5:110_1": "Aṭṭhakathācariyā pana bhaṇanti “yaṁkiñci manussānaṁ upabhogaparibhogaṁ sabbamettha atthī”ti sāvatthī.",
  "atk-s0501a5:110_2": "Satthasamāyoge ca “kiṁ bhaṇḍamatthī”ti pucchite “sabbamatthī”ti vacanamupādāya sāvatthī.",
  "atk-s0501a5:111_0": "“Sabbadā sabbūpakaraṇaṁ, sāvatthiyaṁ samohitaṁ;",
  "atk-s0501a5:112_0": "Tasmā sabbamupādāya, sāvatthīti pavuccati.",
  "atk-s0501a5:113_0": "“Kosalānaṁ puraṁ rammaṁ, dassaneyyaṁ manoramaṁ;",
  "atk-s0501a5:114_0": "Dasahi saddehi avivittaṁ, annapānasamāyutaṁ.",
  "atk-s0501a5:115_0": "“Vuḍḍhiṁ vepullataṁ pattaṁ, iddhaṁ phītaṁ manoramaṁ;",
  "atk-s0501a5:116_0": "Āḷakamandāva devānaṁ, sāvatthipuramuttama”nti. ;",
  "atk-s0501a5:117_0": "Tassaṁ sāvatthiyaṁ. Samīpatthe bhummavacanaṁ.",
  "atk-s0501a5:118_0": "Viharatīti avisesena iriyāpathadibbabrahmaariyavihāresu aññataravihārasamaṅgiparidīpanametaṁ.",
  "atk-s0501a5:118_1": "Idha pana ṭhānagamanāsanasayanappabhedesu iriyāpathesu aññatarairiyāpathasamāyogaparidīpanaṁ, tena ṭhitopi gacchantopi nisinnopi sayānopi bhagavā viharaticceva veditabbo.",
  "atk-s0501a5:118_2": "So hi ekaṁ iriyāpathabādhanaṁ aparena iriyāpathena vicchinditvā aparipatantaṁ attabhāvaṁ harati pavatteti.",
  "atk-s0501a5:118_3": "Tasmā viharatīti vuccati.",
  "atk-s0501a5:119_0": "Jetavaneti ettha attano paccatthikajanaṁ jinātīti jeto, raññā vā attano paccatthikajane jite jātoti jeto, maṅgalakamyatāya vā tassa evaṁ nāmameva katantipi jeto.",
  "atk-s0501a5:119_1": "Vanayatīti vanaṁ, attasampadāya sattānaṁ bhattiṁ kāreti, attani sinehaṁ uppādetīti attho.",
  "atk-s0501a5:119_2": "Vanute iti vā vanaṁ, nānāvidhakusumagandhasammodamattakokilādivihaṅgavirutehi mandamālutacalitarukkhasākhāviṭapapupphaphalapallavapalāsehi ca “etha maṁ paribhuñjathā”ti pāṇino yācati viyāti attho.",
  "atk-s0501a5:119_3": "Jetassa vanaṁ jetavanaṁ.",
  "atk-s0501a5:119_4": "Tañhi jetena rājakumārena ropitaṁ saṁvaḍḍhitaṁ paripālitaṁ, so ca tassa sāmī ahosi, tasmā jetavananti vuccati.",
  "atk-s0501a5:119_5": "Tasmiṁ jetavane.",
  "atk-s0501a5:120_0": "Anāthapiṇḍikassa ārāmeti ettha sudatto nāma so gahapati mātāpitūhi katanāmavasena, sabbakāmasamiddhitāya tu vigatamalamaccheratāya karuṇādiguṇasamaṅgitāya ca niccakālaṁ anāthānaṁ piṇḍaṁ adāsi, tena anāthapiṇḍikoti saṅkhyaṁ gato.",
  "atk-s0501a5:120_1": "Āramanti ettha pāṇino, visesena vā pabbajitāti ārāmo, tassa pupphaphalapallavādisobhanatāya nātidūranāccāsannatādipañcavidhasenāsanaṅgasampattiyā ca tato tato āgamma ramanti abhiramanti anukkaṇṭhitā hutvā nivasantīti attho.",
  "atk-s0501a5:120_2": "Vuttappakārāya vā sampattiyā tattha tattha gatepi attano abbhantaraṁyeva ānetvā rametīti ārāmo.",
  "atk-s0501a5:120_3": "So hi anāthapiṇḍikena gahapatinā jetassa rājakumārassa hatthato aṭṭhārasahiraññakoṭisanthārena kiṇitvā aṭṭhārasahiraññakoṭīhi senāsanaṁ kārāpetvā aṭṭhārasahiraññakoṭīhi vihāramahaṁ niṭṭhāpetvā evaṁ catupaññāsāya hiraññakoṭipariccāgena buddhappamukhassa bhikkhusaṅghassa niyyātito, tasmā “anāthapiṇḍikassa ārāmo”ti vuccati.",
  "atk-s0501a5:120_4": "Tasmiṁ anāthapiṇḍikassa ārāme.",
  "atk-s0501a5:121_0": "Ettha ca “jetavane”ti vacanaṁ purimasāmiparikittanaṁ, “anāthapiṇḍikassa ārāme”ti pacchimasāmiparikittanaṁ.",
  "atk-s0501a5:121_1": "Kimetesaṁ parikittane payojananti? Vuccate –",
  "atk-s0501a5:121_2": "adhikārato tāva “kattha bhāsita”nti pucchāniyāmakaraṇaṁ aññesaṁ puññakāmānaṁ diṭṭhānugatiāpajjane niyojanañca.",
  "atk-s0501a5:121_3": "Tattha hi dvārakoṭṭhakapāsādamāpane bhūmivikkayaladdhā aṭṭhārasa hiraññakoṭiyo anekakoṭiagghanakā rukkhā ca jetassa pariccāgo, catupaññāsa koṭiyo anāthapiṇḍikassa.",
  "atk-s0501a5:121_4": "Yato tesaṁ parikittanena “evaṁ puññakāmā puññāni karontī”ti dassento āyasmā ānando aññepi puññakāme tesaṁ diṭṭhānugatiāpajjane niyojeti.",
  "atk-s0501a5:121_5": "Evamettha puññakāmānaṁ diṭṭhānugatiāpajjane niyojanaṁ payojananti veditabbaṁ.",
  "atk-s0501a5:122_0": "Etthāha –",
  "atk-s0501a5:122_1": "“yadi tāva bhagavā sāvatthiyaṁ viharati, ‘jetavane anāthapiṇḍikassa ārāme’ti na vattabbaṁ.",
  "atk-s0501a5:122_2": "Atha tattha viharati, ‘sāvatthiya’nti na vattabbaṁ.",
  "atk-s0501a5:122_3": "Na hi sakkā ubhayattha ekaṁ samayaṁ viharitu”nti. Vuccate –",
  "atk-s0501a5:122_4": "nanu vuttametaṁ “samīpatthe bhummavacana”nti, yato yathā gaṅgāyamunādīnaṁ samīpe goyūthāni carantāni “gaṅgāya caranti, yamunāya carantī”ti vuccanti, evamidhāpi yadidaṁ sāvatthiyā samīpe jetavanaṁ anāthapiṇḍikassa ārāmo, tattha viharanto vuccati “sāvatthiyaṁ viharati jetavane anāthapiṇḍikassa ārāme”ti veditabbo.",
  "atk-s0501a5:122_5": "Gocaragāmanidassanatthaṁ hissa sāvatthivacanaṁ, pabbajitānurūpanivāsaṭṭhānanidassanatthaṁ sesavacanaṁ.",
  "atk-s0501a5:123_0": "Tattha sāvatthikittanena bhagavato gahaṭṭhānuggahakaraṇaṁ dasseti, jetavanādikittanena pabbajitānuggahakaraṇaṁ.",
  "atk-s0501a5:123_1": "Tathā purimena paccayaggahaṇato attakilamathānuyogavivajjanaṁ, pacchimena vatthukāmappahānato kāmasukhallikānuyogavajjanūpāyadassanaṁ.",
  "atk-s0501a5:123_2": "Purimena ca dhammadesanābhiyogaṁ, pacchimena vivekādhimuttiṁ.",
  "atk-s0501a5:123_3": "Purimena karuṇāya upagamanaṁ, pacchimena ca paññāya apagamanaṁ.",
  "atk-s0501a5:123_4": "Purimena sattānaṁ hitasukhanipphādanādhimuttitaṁ, pacchimena parahitasukhakaraṇe nirupalepataṁ.",
  "atk-s0501a5:123_5": "Purimena dhammikasukhāpariccāganimittaṁ phāsuvihāraṁ, pacchimena uttarimanussadhammānuyoganimittaṁ.",
  "atk-s0501a5:123_6": "Purimena manussānaṁ upakārabahulataṁ, pacchimena devānaṁ.",
  "atk-s0501a5:123_7": "Purimena loke jātassa loke saṁvaḍḍhabhāvaṁ, pacchimena lokena anupalittatanti evamādi.",
  "atk-s0501a5:124_0": "Athāti avicchedatthe, khoti adhikārantaranidassanatthe nipāto.",
  "atk-s0501a5:124_1": "Tena avicchinneyeva tattha bhagavato vihāre idamadhikārantaraṁ udapādīti dasseti.",
  "atk-s0501a5:124_2": "Kiṁ tanti?",
  "atk-s0501a5:124_3": "Aññatarā devatātiādi.",
  "atk-s0501a5:124_4": "Tattha aññatarāti aniyamitaniddeso.",
  "atk-s0501a5:124_5": "Sā hi nāmagottato apākaṭā, tasmā “aññatarā”ti vuttā.",
  "atk-s0501a5:124_6": "Devo eva devatā, itthipurisasādhāraṇametaṁ.",
  "atk-s0501a5:124_7": "Idha pana puriso eva, so devaputto kintu, sādhāraṇanāmavasena devatāti vutto.",
  "atk-s0501a5:125_0": "Abhikkantāya rattiyāti ettha abhikkantasaddo khayasundarābhirūpaabbhanumodanādīsu dissati.",
  "atk-s0501a5:125_1": "Tattha “abhikkantā, bhante, ratti, nikkhanto paṭhamo yāmo, ciranisinno bhikkhusaṅgho, uddisatu, bhante, bhagavā bhikkhūnaṁ pātimokkha”nti evamādīsu khaye dissati.",
  "atk-s0501a5:125_2": "“Ayaṁ imesaṁ catunnaṁ puggalānaṁ abhikkantataro ca paṇītataro cā”ti evamādīsu sundare.",
  "atk-s0501a5:126_0": "“Ko me vandati pādāni, iddhiyā yasasā jalaṁ;",
  "atk-s0501a5:127_0": "Abhikkantena vaṇṇena, sabbā obhāsayaṁ disā”ti. ; –",
  "atk-s0501a5:128_0": "Evamādīsu abhirūpe.",
  "atk-s0501a5:128_1": "“Abhikkantaṁ, bho gotama, abhikkantaṁ, bho gotamā”ti evamādīsu abbhanumodane.",
  "atk-s0501a5:128_2": "Idha pana khaye.",
  "atk-s0501a5:128_3": "Tena abhikkantāya rattiyāti parikkhīṇāya rattiyāti vuttaṁ hoti.",
  "atk-s0501a5:129_0": "Abhikkantavaṇṇāti ettha abhikkantasaddo abhirūpe, vaṇṇasaddo pana chavithutikulavaggakāraṇasaṇṭhānapamāṇarūpāyatanādīsu dissati.",
  "atk-s0501a5:129_1": "Tattha “suvaṇṇavaṇṇosi bhagavā”ti evamādīsu chaviyaṁ.",
  "atk-s0501a5:129_2": "“Kadā saññūḷhā pana te gahapati ime samaṇassa gotamassa vaṇṇā”ti evamādīsu thutiyaṁ.",
  "atk-s0501a5:129_3": "“Cattārome, bho gotama, vaṇṇā”ti evamādīsu kulavagge.",
  "atk-s0501a5:129_4": "“Atha kena nu vaṇṇena, gandhathenoti vuccatī”ti evamādīsu kāraṇe.",
  "atk-s0501a5:129_5": "“Mahantaṁ hatthirājavaṇṇaṁ abhinimminitvā”ti evamādīsu saṇṭhāne.",
  "atk-s0501a5:129_6": "“Tayo pattassa vaṇṇā”ti evamādīsu pamāṇe.",
  "atk-s0501a5:129_7": "“Vaṇṇo gandho raso ojā”ti evamādīsu rūpāyatane.",
  "atk-s0501a5:129_8": "So idha chaviyaṁ daṭṭhabbo.",
  "atk-s0501a5:129_9": "Tena abhikkantavaṇṇāti abhirūpacchavīti vuttaṁ hoti.",
  "atk-s0501a5:130_0": "Kevalakappanti ettha kevalasaddo anavasesayebhuyyaabyāmissānatirekadaḷhatthavisaṁyogādianekattho.",
  "atk-s0501a5:130_1": "Tathā hissa “kevalaparipuṇṇaṁ parisuddhaṁ brahmacariya”nti evamādīsu anavasesatā attho.",
  "atk-s0501a5:130_2": "“Kevalakappā ca aṅgamāgadhā pahūtaṁ khādanīyaṁ bhojanīyaṁ ādāya upasaṅkamissantī”ti evamādīsu yebhuyyatā.",
  "atk-s0501a5:130_3": "“Kevalassa dukkhakkhandhassa samudayo hotī”ti evamādīsu abyāmissatā.",
  "atk-s0501a5:130_4": "“Kevalaṁ saddhāmattakaṁ nūna ayamāyasmā”ti evamādīsu anatirekatā.",
  "atk-s0501a5:130_5": "“Āyasmato, bhante, anuruddhassa bāhiyo nāma saddhivihāriko kevalakappaṁ saṅghabhedāya ṭhito”ti evamādīsu daḷhatthatā.",
  "atk-s0501a5:130_6": "“Kevalī vusitavā uttamapurisoti vuccatī”ti evamādīsu visaṁyogo.",
  "atk-s0501a5:130_7": "Idha panassa anavasesattamattho adhippeto.",
  "atk-s0501a5:131_0": "Kappasaddo panāyaṁ abhisaddahanavohārakālapaññattichedanavikappalesasamantabhāvādianekattho.",
  "atk-s0501a5:131_1": "Tathā hissa “okappanīyametaṁ bhoto gotamassa, yathā taṁ arahato sammāsambuddhassā”ti evamādīsu abhisaddahanamattho.",
  "atk-s0501a5:131_2": "“Anujānāmi, bhikkhave, pañcahi samaṇakappehi phalaṁ paribhuñjitu”nti evamādīsu vohāro.",
  "atk-s0501a5:131_3": "“Yena sudaṁ niccakappaṁ viharāmī”ti evamādīsu kālo.",
  "atk-s0501a5:131_4": "“Iccāyasmā kappo”ti evamādīsu paññatti.",
  "atk-s0501a5:131_5": "“Alaṅkato kappitakesamassū”ti evamādīsu chedanaṁ.",
  "atk-s0501a5:131_6": "“Kappati dvaṅgulakappo”ti evamādīsu vikappo.",
  "atk-s0501a5:131_7": "“Atthi kappo nipajjitu”nti evamādīsu leso.",
  "atk-s0501a5:131_8": "“Kevalakappaṁ veḷuvanaṁ obhāsetvā”ti evamādīsu samantabhāvo.",
  "atk-s0501a5:131_9": "Idha panassa samantabhāvo attho adhippeto.",
  "atk-s0501a5:131_10": "Yato kevalakappaṁ jetavananti ettha anavasesaṁ samantato jetavananti evamattho daṭṭhabbo.",
  "atk-s0501a5:132_0": "Obhāsetvāti ābhāya pharitvā, candimā viya sūriyo viya ca ekobhāsaṁ ekapajjotaṁ karitvāti attho.",
  "atk-s0501a5:133_0": "Yena bhagavā tenupasaṅkamīti bhummatthe karaṇavacanaṁ.",
  "atk-s0501a5:133_1": "Yato yattha bhagavā, tattha upasaṅkamīti evamettha attho daṭṭhabbo.",
  "atk-s0501a5:133_2": "Yena vā kāraṇena bhagavā devamanussehi upasaṅkamitabbo, teneva kāraṇena upasaṅkamīti evampettha attho daṭṭhabbo.",
  "atk-s0501a5:133_3": "Kena ca kāraṇena bhagavā upasaṅkamitabbo?",
  "atk-s0501a5:133_4": "Nānappakāraguṇavisesādhigamādhippāyena, sādurasaphalūpabhogādhippāyena dijagaṇehi niccaphalitamahārukkho viya.",
  "atk-s0501a5:133_5": "Upasaṅkamīti ca gatāti vuttaṁ hoti.",
  "atk-s0501a5:133_6": "Upasaṅkamitvāti upasaṅkamanapariyosānadīpanaṁ.",
  "atk-s0501a5:133_7": "Atha vā evaṁ gatā tato āsannataraṁ ṭhānaṁ bhagavato samīpasaṅkhātaṁ gantvāti vuttaṁ hoti.",
  "atk-s0501a5:133_8": "Bhagavantaṁ abhivādetvāti bhagavantaṁ vanditvā paṇamitvā namassitvā.",
  "atk-s0501a5:134_0": "Ekamantanti bhāvanapuṁsakaniddeso ekokāsaṁ ekapassanti vuttaṁ hoti.",
  "atk-s0501a5:134_1": "Bhummatthe vā upayogavacanaṁ.",
  "atk-s0501a5:134_2": "Aṭṭhāsīti nisajjādipaṭikkhepo, ṭhānaṁ kappesi, ṭhitā ahosīti attho.",
  "atk-s0501a5:135_0": "Kathaṁ ṭhitā pana sā ekamantaṁ ṭhitā ahūti?",
  "atk-s0501a5:136_0": "“Na pacchato na purato, nāpi āsannadūrato;",
  "atk-s0501a5:137_0": "Na kacche nopi paṭivāte, na cāpi oṇatuṇṇate;",
  "atk-s0501a5:138_0": "Ime dose vivajjetvā, ekamantaṁ ṭhitā ahū”ti.",
  "atk-s0501a5:139_0": "Kasmā panāyaṁ aṭṭhāsi eva, na nisīdīti?",
  "atk-s0501a5:139_1": "Lahuṁ nivattitukāmatāya.",
  "atk-s0501a5:139_2": "Devatāyo hi kañcideva atthavasaṁ paṭicca sucipuriso viya vaccaṭṭhānaṁ manussalokaṁ āgacchanti.",
  "atk-s0501a5:139_3": "Pakatiyā pana tāsaṁ yojanasatato pabhuti manussaloko duggandhatāya paṭikūlo hoti, na ettha abhiramanti, tena sā āgatakiccaṁ katvā lahuṁ nivattitukāmatāya na nisīdi.",
  "atk-s0501a5:139_4": "Yassa ca gamanādiiriyāpathaparissamassa vinodanatthaṁ nisīdanti, so devānaṁ parissamo natthi, tasmāpi na nisīdi.",
  "atk-s0501a5:139_5": "Ye ca mahāsāvakā bhagavantaṁ parivāretvā ṭhitā, te patimāneti, tasmāpi na nisīdi.",
  "atk-s0501a5:139_6": "Apica bhagavati gāraveneva na nisīdi.",
  "atk-s0501a5:139_7": "Devatānañhi nisīditukāmānaṁ āsanaṁ nibbattati, taṁ anicchamānā nisajjāya cittampi akatvā ekamantaṁ aṭṭhāsi.",
  "atk-s0501a5:140_0": "Ekamantaṁ ṭhitā kho sā devatāti evaṁ imehi kāraṇehi ekamantaṁ ṭhitā kho sā devatā.",
  "atk-s0501a5:140_1": "Bhagavantaṁ gāthāya ajjhabhāsīti bhagavantaṁ akkharapadaniyamitaganthitena vacanena abhāsīti attho. Kathaṁ?",
  "atk-s0501a5:140_2": "Bahū devā manussā ca…pe…",
  "atk-s0501a5:140_3": "brūhi maṅgalamuttamanti.",
  "atk-s0501a5:141_0": "Maṅgalapañhasamuṭṭhānakathā",
  "atk-s0501a5:142_0": "Tattha yasmā “evamiccādipāṭhassa, atthaṁ nānappakārato.",
  "atk-s0501a5:142_1": "Vaṇṇayanto samuṭṭhānaṁ, vatvā”ti mātikā ṭhapitā, tassa ca samuṭṭhānassa ayaṁ vattabbatāya okāso, tasmā maṅgalapañhasamuṭṭhānaṁ tāva vatvā pacchā imesaṁ gāthāpadānamatthaṁ vaṇṇayissāmi.",
  "atk-s0501a5:142_2": "Kiñca maṅgalapañhasamuṭṭhānaṁ?",
  "atk-s0501a5:142_3": "Jambudīpe kira tattha tattha nagaradvārasanthāgārasabhādīsu mahājano sannipatitvā hiraññasuvaṇṇaṁ datvā nānappakāraṁ sītāharaṇādikathaṁ kathāpeti, ekekā kathā catumāsaccayena niṭṭhāti.",
  "atk-s0501a5:142_4": "Tattha ekadivasaṁ maṅgalakathā samuṭṭhāsi “kiṁ nu kho maṅgalaṁ, kiṁ diṭṭhaṁ maṅgalaṁ, sutaṁ maṅgalaṁ, mutaṁ maṅgalaṁ, ko maṅgalaṁ jānātī”ti.",
  "atk-s0501a5:143_0": "Atha diṭṭhamaṅgaliko nāmeko puriso āha “ahaṁ maṅgalaṁ jānāmi, diṭṭhaṁ loke maṅgalaṁ diṭṭhaṁ nāma abhimaṅgalasammataṁ rūpaṁ.",
  "atk-s0501a5:143_1": "Seyyathidaṁ –",
  "atk-s0501a5:143_2": "idhekacco kālasseva vuṭṭhāya cātakasakuṇaṁ vā passati, beluvalaṭṭhiṁ vā gabbhiniṁ vā kumārake vā alaṅkatapaṭiyatte puṇṇaghaṭe vā allarohitamacchaṁ vā ājaññaṁ vā ājaññarathaṁ vā usabhaṁ vā gāviṁ vā kapilaṁ vā, yaṁ vā panaññampi kiñci evarūpaṁ abhimaṅgalasammataṁ rūpaṁ passati, idaṁ vuccati diṭṭhamaṅgala”nti.",
  "atk-s0501a5:143_3": "Tassa vacanaṁ ekacce aggahesuṁ, ekacce na aggahesuṁ.",
  "atk-s0501a5:143_4": "Ye na aggahesuṁ, te tena saha vivadiṁsu.",
  "atk-s0501a5:144_0": "Atha sutamaṅgaliko nāma eko puriso āha –",
  "atk-s0501a5:144_1": "“cakkhunāmetaṁ, bho, sucimpi passati asucimpi, tathā sundarampi, asundarampi, manāpampi, amanāpampi.",
  "atk-s0501a5:144_2": "Yadi tena diṭṭhaṁ maṅgalaṁ siyā, sabbampi maṅgalaṁ siyā.",
  "atk-s0501a5:144_3": "Tasmā na diṭṭhaṁ maṅgalaṁ, apica kho pana sutaṁ maṅgalaṁ.",
  "atk-s0501a5:144_4": "Sutaṁ nāma abhimaṅgalasammato saddo.",
  "atk-s0501a5:144_5": "Seyyathidaṁ?",
  "atk-s0501a5:144_6": "Idhekacco kālasseva vuṭṭhāya vaḍḍhāti vā vaḍḍhamānāti vā puṇṇāti vā phussāti vā sumanāti vā sirīti vā sirivaḍḍhāti vā ajja sunakkhattaṁ sumuhuttaṁ sudivasaṁ sumaṅgalanti evarūpaṁ vā yaṁkiñci abhimaṅgalasammataṁ saddaṁ suṇāti, idaṁ vuccati sutamaṅgala”nti.",
  "atk-s0501a5:144_7": "Tassāpi vacanaṁ ekacce aggahesuṁ, ekacce na aggahesuṁ.",
  "atk-s0501a5:144_8": "Ye na aggahesuṁ, te tena saha vivadiṁsu.",
  "atk-s0501a5:145_0": "Atha mutamaṅgaliko nāmeko puriso āha “sotampi hi nāmetaṁ, bho, sādhumpi asādhumpi manāpampi amanāpampi saddaṁ suṇāti.",
  "atk-s0501a5:145_1": "Yadi tena sutaṁ maṅgalaṁ siyā, sabbampi maṅgalaṁ siyā.",
  "atk-s0501a5:145_2": "Tasmā na sutaṁ maṅgalaṁ, apica kho pana mutaṁ maṅgalaṁ.",
  "atk-s0501a5:145_3": "Mutaṁ nāma abhimaṅgalasammataṁ gandharasaphoṭṭhabbaṁ.",
  "atk-s0501a5:145_4": "Seyyathidaṁ –",
  "atk-s0501a5:145_5": "idhekacco kālasseva vuṭṭhāya padumagandhādipupphagandhaṁ vā ghāyati, phussadantakaṭṭhaṁ vā khādati, pathaviṁ vā āmasati, haritasassaṁ vā allagomayaṁ vā kacchapaṁ vā tilaṁ vā pupphaṁ vā phalaṁ vā āmasati, phussamattikāya vā sammā limpati, phussasāṭakaṁ vā nivāseti, phussaveṭhanaṁ vā dhāreti.",
  "atk-s0501a5:145_6": "Yaṁ vā panaññampi kiñci evarūpaṁ abhimaṅgalasammataṁ gandhaṁ vā ghāyati, rasaṁ vā sāyati, phoṭṭhabbaṁ vā phusati, idaṁ vuccati mutamaṅgala”nti.",
  "atk-s0501a5:145_7": "Tassāpi vacanaṁ ekacce aggahesuṁ, ekacce na aggahesuṁ.",
  "atk-s0501a5:146_0": "Tattha na diṭṭhamaṅgaliko sutamutamaṅgalike asakkhi ñāpetuṁ, na tesaṁ aññataro itare dve.",
  "atk-s0501a5:146_1": "Tesu ca manussesu ye diṭṭhamaṅgalikassa vacanaṁ gaṇhiṁsu, te “diṭṭhaṁyeva maṅgala”nti gatā.",
  "atk-s0501a5:146_2": "Ye sutamutamaṅgalikānaṁ, te “sutaṁyeva mutaṁyeva maṅgala”nti gatā.",
  "atk-s0501a5:146_3": "Evamayaṁ maṅgalakathā sakalajambudīpe pākaṭā jātā.",
  "atk-s0501a5:147_0": "Atha sakalajambudīpe manussā gumbagumbā hutvā “kiṁ nu kho maṅgala”nti maṅgalāni cintayiṁsu.",
  "atk-s0501a5:147_1": "Tesaṁ manussānaṁ ārakkhadevatā taṁ kathaṁ sutvā tatheva maṅgalāni cintayiṁsu.",
  "atk-s0501a5:147_2": "Tāsaṁ devatānaṁ bhummadevatā mittā honti, atha tato sutvā bhummadevatāpi tatheva maṅgalāni cintayiṁsu, tāsaṁ devatānaṁ ākāsaṭṭhadevatā mittā honti, ākāsaṭṭhadevatānaṁ catumahārājikā devatā mittā honti, etenupāyena yāva sudassīdevatānaṁ akaniṭṭhadevatā mittā honti, atha tato sutvā akaniṭṭhadevatāpi tatheva gumbagumbā hutvā maṅgalāni cintayiṁsu.",
  "atk-s0501a5:147_3": "Evaṁ yāva dasasahassacakkavāḷesu sabbattha maṅgalacintā udapādi.",
  "atk-s0501a5:147_4": "Uppannā ca “idaṁ maṅgalaṁ idaṁ maṅgala”nti vinicchayamānāpi appattā eva vinicchayaṁ dvādasa vassāni aṭṭhāsi.",
  "atk-s0501a5:147_5": "Sabbe manussā ca devā ca brahmāno ca ṭhapetvā ariyasāvake diṭṭhasutamutavasena tidhā bhinnā.",
  "atk-s0501a5:147_6": "Ekopi “idameva maṅgala”nti yathābhuccato niṭṭhaṅgato nāhosi, maṅgalakolāhalaṁ loke uppajji.",
  "atk-s0501a5:148_0": "Kolāhalaṁ nāma pañcavidhaṁ kappakolāhalaṁ, cakkavattikolāhalaṁ, buddhakolāhalaṁ, maṅgalakolāhalaṁ, moneyyakolāhalanti.",
  "atk-s0501a5:148_1": "Tattha kāmāvacaradevā muttasirā vikiṇṇakesā rudammukhā assūni hatthehi puñchamānā rattavatthanivatthā ativiya virūpavesadhārino hutvā “vassasatasahassaccayena kappuṭṭhānaṁ hohiti, ayaṁ loko vinassissati, mahāsamuddo sussissati, ayañca mahāpathavī sineru ca pabbatarājā uḍḍhayhissati vinassissati, yāva brahmalokā lokavināso bhavissati, mettaṁ mārisā bhāvetha, karuṇaṁ muditaṁ upekkhaṁ mārisā bhāvetha, mātaraṁ upaṭṭhahatha, pitaraṁ upaṭṭhahatha, kule jeṭṭhāpacāyino hotha, jāgaratha mā pamādatthā”ti manussapathe vicaritvā ārocenti.",
  "atk-s0501a5:148_2": "Idaṁ kappakolāhalaṁ nāma.",
  "atk-s0501a5:149_0": "Kāmāvacaradevāyeva “vassasatassaccayena cakkavattirājā loke uppajjissatī”ti manussapathe vicaritvā ārocenti.",
  "atk-s0501a5:149_1": "Idaṁ cakkavattikolāhalaṁ nāma.",
  "atk-s0501a5:149_2": "Suddhāvāsā pana devā brahmābharaṇena alaṅkaritvā brahmaveṭhanaṁ sīse katvā pītisomanassajātā buddhaguṇavādino “vassasahassaccayena buddho loke uppajjissatī”ti manussapathe vicaritvā ārocenti.",
  "atk-s0501a5:149_3": "Idaṁ buddhakolāhalaṁ nāma.",
  "atk-s0501a5:149_4": "Suddhāvāsā eva devā devamanussānaṁ cittaṁ ñatvā “dvādasannaṁ vassānaṁ accayena sammāsambuddho maṅgalaṁ kathessatī”ti manussapathe vicaritvā ārocenti.",
  "atk-s0501a5:149_5": "Idaṁ maṅgalakolāhalaṁ nāma.",
  "atk-s0501a5:149_6": "Suddhāvāsā eva devā “sattannaṁ vassānaṁ accayena aññataro bhikkhu bhagavatā saddhiṁ samāgamma moneyyappaṭipadaṁ pucchissatī”ti manussapathe vicaritvā ārocenti.",
  "atk-s0501a5:149_7": "Idaṁ moneyyakolāhalaṁ nāma.",
  "atk-s0501a5:149_8": "Imesu pañcasu kolāhalesu devamanussānaṁ idaṁ maṅgalakolāhalaṁ loke uppajji.",
  "atk-s0501a5:150_0": "Atha devesu ca manussesu ca vicinitvā vicinitvā maṅgalāni alabhamānesu dvādasannaṁ vassānaṁ accayena tāvatiṁsakāyikā devatā saṅgamma samāgamma evaṁ samacintesuṁ “seyyathāpi nāma gharasāmiko antogharajanānaṁ, gāmasāmiko gāmavāsīnaṁ, rājā sabbamanussānaṁ, evameva ayaṁ sakko devānamindo amhākaṁ aggo ca seṭṭho ca yadidaṁ puññena tejena issariyena paññāya dvinnaṁ devalokānaṁ adhipati, yaṁnūna mayaṁ sakkaṁ devānamindaṁ etamatthaṁ puccheyyāmā”ti.",
  "atk-s0501a5:150_1": "Tā sakkassa santikaṁ gantvā sakkaṁ devānamindaṁ taṅkhaṇānurūpanivāsanābharaṇasassirikasarīraṁ aḍḍhateyyakoṭiaccharāgaṇaparivutaṁ pāricchattakamūle paṇḍukambalavarāsane nisinnaṁ abhivādetvā ekamantaṁ ṭhatvā etadavocuṁ “yagghe, mārisa, jāneyyāsi, etarahi maṅgalapañhā samuṭṭhitā, eke ‘diṭṭhaṁ maṅgala’nti vadanti, eke ‘sutaṁ maṅgala’nti, eke ‘mutaṁ maṅgala’nti, tattha mayañca aññe ca aniṭṭhaṅgatā, sādhu vata no tvaṁ yāthāvato byākarohī”ti.",
  "atk-s0501a5:150_2": "Devarājā pakatiyāpi paññavā “ayaṁ maṅgalakathā kattha paṭhamaṁ samuṭṭhitā”ti āha.",
  "atk-s0501a5:150_3": "“Mayaṁ, deva, cātumahārājikānaṁ assumhā”ti āhaṁsu.",
  "atk-s0501a5:150_4": "Tato cātumahārājikā ākāsaṭṭhadevatānaṁ, ākāsaṭṭhadevatā bhummadevatānaṁ, bhummadevatā manussārakkhadevatānaṁ, manussārakkhadevatā “manussaloke samuṭṭhitā”ti āhaṁsu.",
  "atk-s0501a5:151_0": "Atha devānamindo “sammāsambuddho kattha vasatī”ti pucchi.",
  "atk-s0501a5:151_1": "“Manussaloke devā”ti āhaṁsu.",
  "atk-s0501a5:151_2": "Taṁ bhagavantaṁ koci pucchīti, na koci devāti.",
  "atk-s0501a5:151_3": "Kinnu nāma tumhe mārisā aggiṁ chaḍḍetvā khajjopanakaṁ ujjāletha, yena tumhe anavasesamaṅgaladesakaṁ taṁ bhagavantaṁ atikkamitvā maṁ pucchitabbaṁ maññatha, āgacchatha mārisā, taṁ bhagavantaṁ pucchāma, addhā sassirikaṁ pañhaveyyākaraṇaṁ labhissāmāti ekaṁ devaputtaṁ āṇāpesi “taṁ bhagavantaṁ pucchā”ti.",
  "atk-s0501a5:151_4": "So devaputto taṅkhaṇānurūpena alaṅkārena attānaṁ alaṅkaritvā vijjuriva vijjotamāno devagaṇaparivuto jetavanamahāvihāraṁ gantvā bhagavantaṁ abhivādetvā ekamantaṁ ṭhatvā maṅgalapañhaṁ pucchanto gāthāya ajjhabhāsi “bahū devā manussā cā”ti.",
  "atk-s0501a5:152_0": "Idaṁ maṅgalapañhasamuṭṭhānaṁ.",
  "atk-s0501a5:153_0": "Bahūdevātigāthāvaṇṇanā",
  "atk-s0501a5:154_0": "2.",
  "atk-s0501a5:154_1": "Idāni gāthāpadānaṁ atthavaṇṇanā hoti.",
  "atk-s0501a5:154_2": "Bahūti aniyamitasaṅkhyāniddeso, tena anekasatā anekasahassā anekasatasahassāti vuttaṁ hoti.",
  "atk-s0501a5:154_3": "Dibbantīti devā, pañcahi kāmaguṇehi kīḷanti, attano vā siriyā jotentīti attho.",
  "atk-s0501a5:154_4": "Apica devāti tividhā devā sammutiupapattivisuddhivasena. Yathāha –",
  "atk-s0501a5:155_0": "“Devāti tayo devā –",
  "atk-s0501a5:155_1": "sammutidevā, upapattidevā, visuddhidevā.",
  "atk-s0501a5:155_2": "Tattha sammutidevā nāma rājāno deviyo rājakumārā.",
  "atk-s0501a5:155_3": "Upapattidevā nāma cātumahārājike deve upādāya taduttaridevā.",
  "atk-s0501a5:155_4": "Visuddhidevā nāma arahanto vuccantī”ti.",
  "atk-s0501a5:156_0": "Tesu idha upapattidevā adhippetā.",
  "atk-s0501a5:156_1": "Manuno apaccāti manussā.",
  "atk-s0501a5:156_2": "Porāṇā pana bhaṇanti –",
  "atk-s0501a5:156_3": "manaso ussannatāya manussā.",
  "atk-s0501a5:156_4": "Te jambudīpakā, aparagoyānakā, uttarakurukā, pubbavidehakāti catubbidhā, idha jambudīpakā adhippetā.",
  "atk-s0501a5:156_5": "Maṅgalanti mahanti imehi sattāti maṅgalāni, iddhiṁ vuddhiñca pāpuṇantīti attho.",
  "atk-s0501a5:156_6": "Acintayunti cintesuṁ ākaṅkhamānāti icchamānā patthayamānā pihayamānā.",
  "atk-s0501a5:156_7": "Sotthānanti sotthibhāvaṁ, sabbesaṁ diṭṭhadhammikasamparāyikānaṁ sobhanānaṁ sundarānaṁ kalyāṇānaṁ dhammānamatthitanti vuttaṁ hoti.",
  "atk-s0501a5:156_8": "Brūhīti desehi pakāsehi, ācikkha vivara vibhaja uttānīkarohi.",
  "atk-s0501a5:156_9": "Maṅgalanti iddhikāraṇaṁ vuddhikāraṇaṁ sabbasampattikāraṇaṁ.",
  "atk-s0501a5:156_10": "Uttamanti visiṭṭhaṁ pavaraṁ sabbalokahitasukhāvahanti ayaṁ gāthāya anupubbapadavaṇṇanā.",
  "atk-s0501a5:157_0": "Ayaṁ pana piṇḍattho –",
  "atk-s0501a5:157_1": "so devaputto dasasahassacakkavāḷesu devatā maṅgalapañhaṁ sotukāmatāya imasmiṁ cakkavāḷe sannipatitvā ekavālaggakoṭiokāsamatte dasapi vīsampi tiṁsampi cattālīsampi paññāsampi saṭṭhipi sattatipi asītipi sukhumattabhāve nimminitvā sabbadevamārabrahmāno siriyā ca tejasā ca adhiggayha virocamānaṁ paññattavarabuddhāsane nisinnaṁ bhagavantaṁ parivāretvā ṭhitā disvā tasmiñca samaye anāgatānampi sakalajambudīpakānaṁ manussānaṁ cetasā cetoparivitakkamaññāya sabbadevamanussānaṁ vicikicchāsallasamuddharaṇatthaṁ āha –",
  "atk-s0501a5:158_0": "“Bahū devā manussā ca, maṅgalāni acintayuṁ;",
  "atk-s0501a5:159_0": "Ākaṅkhamānā sotthānaṁ, brūhi maṅgalamuttama”nti.",
  "atk-s0501a5:160_0": "Tāsaṁ devatānaṁ anumatiyā manussānañca anuggahena mayā puṭṭho samāno yaṁ sabbesameva amhākaṁ ekantahitasukhāvahato uttamaṁ maṅgalaṁ, taṁ no anukampaṁ upādāya brūhi bhagavāti.",
  "atk-s0501a5:161_0": "Asevanācātigāthāvaṇṇanā",
  "atk-s0501a5:162_0": "3.",
  "atk-s0501a5:162_1": "Evametaṁ devaputtassa vacanaṁ sutvā bhagavā “asevanā ca bālāna”nti gāthamāha.",
  "atk-s0501a5:162_2": "Tattha asevanāti abhajanā apayirupāsanā.",
  "atk-s0501a5:162_3": "Bālānanti balanti assasantīti bālā, assasitapassasitamattena jīvanti, na paññājīvitenāti adhippāyo.",
  "atk-s0501a5:162_4": "Tesaṁ bālānaṁ.",
  "atk-s0501a5:162_5": "Paṇḍitānanti paṇḍantīti paṇḍitā, sandiṭṭhikasamparāyikesu atthesu ñāṇagatiyā gacchantīti adhippāyo.",
  "atk-s0501a5:162_6": "Tesaṁ paṇḍitānaṁ.",
  "atk-s0501a5:162_7": "Sevanāti bhajanā payirupāsanā taṁsahāyatā taṁsampavaṅkatā taṁsamaṅgitā pūjāti sakkāragarukāramānanavandanā.",
  "atk-s0501a5:162_8": "Pūjaneyyānanti pūjārahānaṁ.",
  "atk-s0501a5:162_9": "Etaṁ maṅgalamuttamanti yā ca bālānaṁ asevanā, yā ca paṇḍitānaṁ sevanā, yā ca pūjaneyyānaṁ pūjā, taṁ sabbaṁ sampiṇḍetvā āha “etaṁ maṅgalamuttama”nti.",
  "atk-s0501a5:162_10": "Yaṁ tayā puṭṭhaṁ “brūhi maṅgalamuttama”nti, ettha tāva etaṁ maṅgalamuttamanti gaṇhāhīti vuttaṁ hoti.",
  "atk-s0501a5:162_11": "Ayametissā gāthāya padavaṇṇanā.",
  "atk-s0501a5:163_0": "Atthavaṇṇanā panassā evaṁ veditabbā –",
  "atk-s0501a5:163_1": "evametaṁ devaputtassa vacanaṁ sutvā bhagavā “asevanā ca bālāna”nti imaṁ gāthamāha.",
  "atk-s0501a5:163_2": "Tattha yasmā catubbidhā gāthā pucchitagāthā, apucchitagāthā, sānusandhikagāthā, ananusandhikagāthāti.",
  "atk-s0501a5:163_3": "Tattha “pucchāmi taṁ, gotama, bhūripañña, kathaṅkaro sāvako sādhu hotī”ti ca “kathaṁ nu tvaṁ, mārisa, oghamatarī”ti ca evamādīsu pucchitena kathitā pucchitagāthā.",
  "atk-s0501a5:163_4": "“Yaṁ pare sukhato āhu, tadariyā āhu dukkhato”ti evamādīsu apucchitena attajjhāsayavasena kathitā apucchitagāthā.",
  "atk-s0501a5:163_5": "Sabbāpi buddhānaṁ gāthā “sanidānāhaṁ, bhikkhave, dhammaṁ desessāmī”ti vacanato sānusandhikagāthā.",
  "atk-s0501a5:163_6": "Ananusandhikagāthā imasmiṁ sāsane natthi.",
  "atk-s0501a5:163_7": "Evametāsu gāthāsu ayaṁ devaputtena pucchitena bhagavatā kathitattā pucchitagāthā.",
  "atk-s0501a5:163_8": "Ayañca yathā cheko puriso kusalo maggassa kusalo amaggassa maggaṁ puṭṭho paṭhamaṁ vijahitabbaṁ ācikkhitvā pacchā gahetabbaṁ ācikkhati “asukasmiṁ nāma ṭhāne dvedhāpatho hoti, tattha vāmaṁ muñcitvā dakkhiṇaṁ gaṇhathā”ti, evaṁ sevitabbāsevitabbesu asevitabbaṁ ācikkhitvā sevitabbaṁ ācikkhati.",
  "atk-s0501a5:163_9": "Bhagavā ca maggakusalapurisasadiso. Yathāha –",
  "atk-s0501a5:164_0": "“Puriso maggakusaloti kho, tissa, tathāgatassetaṁ adhivacanaṁ arahato sammāsambuddhassa.",
  "atk-s0501a5:164_1": "So hi kusalo imassa lokassa, kusalo parassa lokassa, kusalo maccudheyyassa, kusalo amaccudheyyassa, kusalo māradheyyassa, kusalo amāradheyyassā”ti.",
  "atk-s0501a5:165_0": "Tasmā paṭhamaṁ asevitabbaṁ ācikkhanto āha –",
  "atk-s0501a5:165_1": "“asevanā ca bālānaṁ, paṇḍitānañca sevanā”ti.",
  "atk-s0501a5:165_2": "Vijahitabbamaggo viya hi paṭhamaṁ bālā na sevitabbā na payirupāsitabbā, tato gahetabbamaggo viya paṇḍitā sevitabbā payirupāsitabbāti.",
  "atk-s0501a5:165_3": "Kasmā pana bhagavatā maṅgalaṁ kathentena paṭhamaṁ bālānamasevanā paṇḍitānañca sevanā kathitāti? Vuccate –",
  "atk-s0501a5:165_4": "yasmā imaṁ diṭṭhādīsu maṅgaladiṭṭhiṁ bālasevanāya devamanussā gaṇhiṁsu, sā ca amaṅgalaṁ, tasmā tesaṁ taṁ idhalokaparalokatthabhañjakaṁ akalyāṇamittasaṁsaggaṁ garahantena ubhayalokatthasādhakañca kalyāṇamittasaṁsaggaṁ pasaṁsantena bhagavatā paṭhamaṁ bālānamasevanā paṇḍitānañca sevanā kathitāti.",
  "atk-s0501a5:166_0": "Tattha bālā nāma ye keci pāṇātipātādiakusalakammapathasamannāgatā sattā, te tīhākārehi jānitabbā.",
  "atk-s0501a5:166_1": "Yathāha “tīṇimāni, bhikkhave, bālassa bālalakkhaṇānī”ti suttaṁ.",
  "atk-s0501a5:166_2": "Apica pūraṇakassapādayo cha satthāro, devadattakokālikakaṭamodakatissakhaṇḍadeviyāputtasamuddadattaciñcamāṇavikādayo atītakāle ca dīghavidassa bhātāti ime aññe ca evarūpā sattā bālāti veditabbā.",
  "atk-s0501a5:167_0": "Te aggipadittamiva agāraṁ attanā duggahitena attānañceva attano vacanakārake ca vināsenti.",
  "atk-s0501a5:167_1": "Yathā dīghavidassa bhātā catubuddhantaraṁ saṭṭhiyojanamattena attabhāvena uttāno patito mahāniraye paccati, yathā ca tassa diṭṭhiṁ abhirucanakāni pañca kulasatāni tasseva sahabyataṁ upapannāni mahāniraye paccanti.",
  "atk-s0501a5:167_2": "Vuttañcetaṁ bhagavatā –",
  "atk-s0501a5:168_0": "“Seyyathāpi, bhikkhave, naḷāgārā vā tiṇāgārā vā aggi mutto kūṭāgārānipi ḍahati ullittāvalittāni nivātāni phusitaggaḷāni pihitavātapānāni, evameva kho, bhikkhave, yāni kānici bhayāni uppajjanti, sabbāni tāni bālato uppajjanti, no paṇḍitato.",
  "atk-s0501a5:168_1": "Ye keci upaddavā uppajjanti…pe…",
  "atk-s0501a5:168_2": "ye keci upasaggā…pe…",
  "atk-s0501a5:168_3": "no paṇḍitato.",
  "atk-s0501a5:168_4": "Iti kho, bhikkhave, sappaṭibhayo bālo, appaṭibhayo paṇḍito.",
  "atk-s0501a5:168_5": "Saupaddavo bālo, anupaddavo paṇḍito, saupasaggo bālo, anupasaggo paṇḍito”ti.",
  "atk-s0501a5:169_0": "Apica pūtimacchasadiso bālo, pūtimacchabandhapattapuṭasadiso hoti tadupasevī, chaḍḍanīyataṁ jigucchanīyatañca pāpuṇāti viññūnaṁ.",
  "atk-s0501a5:169_1": "Vuttañcetaṁ –",
  "atk-s0501a5:170_0": "“Pūtimacchaṁ kusaggena, yo naro upanayhati;",
  "atk-s0501a5:171_0": "Kusāpi pūtī vāyanti, evaṁ bālūpasevanā”ti. ;",
  "atk-s0501a5:172_0": "Akittipaṇḍito cāpi sakkena devānamindena vare diyyamāne evamāha –",
  "atk-s0501a5:173_0": "“Bālaṁ na passe na suṇe, na ca bālena saṁvase;",
  "atk-s0501a5:174_0": "Bālenallāpasallāpaṁ, na kare na ca rocaye.",
  "atk-s0501a5:175_0": "“Kinnu te akaraṁ bālo, vada kassapa kāraṇaṁ;",
  "atk-s0501a5:176_0": "Kena kassapa bālassa, dassanaṁ nābhikaṅkhasi.",
  "atk-s0501a5:177_0": "“Anayaṁ nayati dummedho, adhurāyaṁ niyuñjati;",
  "atk-s0501a5:178_0": "Dunnayo seyyaso hoti, sammā vutto pakuppati;",
  "atk-s0501a5:179_0": "Vinayaṁ so na jānāti, sādhu tassa adassana”nti. ;",
  "atk-s0501a5:180_0": "Evaṁ bhagavā sabbākārena bālūpasevanaṁ garahanto “bālānamasevanā maṅgala”nti vatvā idāni paṇḍitasevanaṁ pasaṁsanto “paṇḍitānañca sevanā maṅgala”nti āha.",
  "atk-s0501a5:180_1": "Tattha paṇḍitā nāma ye keci pāṇātipātāveramaṇiādidasakusalakammapathasamannāgatā sattā, te tīhākārehi jānitabbā.",
  "atk-s0501a5:180_2": "Yathāha “tīṇimāni, bhikkhave, paṇḍitassa paṇḍitalakkhaṇānī”ti suttaṁ.",
  "atk-s0501a5:180_3": "Apica buddhapaccekabuddhaasītimahāsāvakā aññe ca tathāgatassa sāvakā sunettamahāgovindavidhurasarabhaṅgamahosadhasutasomanimirāja- ayogharakumāraakittipaṇḍitādayo ca paṇḍitāti veditabbā.",
  "atk-s0501a5:181_0": "Te bhaye viya rakkhā andhakāre viya padīpo khuppipāsādidukkhābhibhave viya annapānādippaṭilābho attano vacanakarānaṁ sabbabhayupaddavūpasaggaviddhaṁsanasamatthā honti.",
  "atk-s0501a5:181_1": "Tathā hi tathāgataṁ āgamma asaṅkhyeyyā aparimāṇā devamanussā āsavakkhayaṁ pattā, brahmaloke patiṭṭhitā, devaloke patiṭṭhitā, sugatiloke uppannā, sāriputtatthere cittaṁ pasādetvā catūhi ca paccayehi theraṁ upaṭṭhahitvā asīti kulasahassāni sagge nibbattāni.",
  "atk-s0501a5:181_2": "Tathā mahāmoggallānamahākassapappabhutīsu sabbamahāsāvakesu, sunettassa satthuno sāvakā appekacce brahmaloke uppajjiṁsu, appekacce paranimmitavasavattīnaṁ devānaṁ sahabyataṁ…pe…",
  "atk-s0501a5:181_3": "appekacce gahapatimahāsālānaṁ sahabyataṁ upapajjiṁsu.",
  "atk-s0501a5:181_4": "Vuttampi cetaṁ –",
  "atk-s0501a5:182_0": "“Natthi, bhikkhave, paṇḍitato bhayaṁ, natthi paṇḍitato upaddavo, natthi paṇḍitato upasaggo”ti.",
  "atk-s0501a5:183_0": "Apica tagaramālādigandhasadiso paṇḍito, tagaramālādigandhabandhapaliveṭhanapattasadiso hoti tadupasevī, bhāvanīyataṁ manuññatañca āpajjati viññūnaṁ.",
  "atk-s0501a5:183_1": "Vuttampi cetaṁ –",
  "atk-s0501a5:184_0": "“Tagarañca palāsena, yo naro upanayhati;",
  "atk-s0501a5:185_0": "Pattāpi surabhī vāyanti, evaṁ dhīrūpasevanā”ti. ;",
  "atk-s0501a5:186_0": "Akittipaṇḍito cāpi sakkena devānamindena vare diyyamāne evamāha –",
  "atk-s0501a5:187_0": "“Dhīraṁ passe suṇe dhīraṁ, dhīrena saha saṁvase;",
  "atk-s0501a5:188_0": "Dhīrenallāpasallāpaṁ, taṁ kare tañca rocaye.",
  "atk-s0501a5:189_0": "“Kinnu te akaraṁ dhīro, vada kassapa kāraṇaṁ;",
  "atk-s0501a5:190_0": "Kena kassapa dhīrassa, dassanaṁ abhikaṅkhasi.",
  "atk-s0501a5:191_0": "“Nayaṁ nayati medhāvī, adhurāyaṁ na yuñjati;",
  "atk-s0501a5:192_0": "Sunayo seyyaso hoti, sammā vutto na kuppati;",
  "atk-s0501a5:193_0": "Vinayaṁ so pajānāti, sādhu tena samāgamo”ti. ;",
  "atk-s0501a5:194_0": "Evaṁ bhagavā sabbākārena paṇḍitasevanaṁ pasaṁsanto “paṇḍitānaṁ sevanā maṅgala”nti vatvā idāni tāya bālānaṁ asevanāya paṇḍitānaṁ sevanāya ca anupubbena pūjaneyyabhāvaṁ upagatānaṁ pūjaṁ pasaṁsanto “pūjā ca pūjaneyyānaṁ maṅgala”nti āha.",
  "atk-s0501a5:194_1": "Tattha pūjaneyyā nāma sabbadosavirahitattā sabbaguṇasamannāgatattā ca buddhā bhagavanto, tato pacchā paccekabuddhā, ariyasāvakā ca.",
  "atk-s0501a5:194_2": "Tesañhi pūjā appakāpi dīgharattaṁ hitāya sukhāya hoti, sumanamālākāramallikādayo cettha nidassanaṁ.",
  "atk-s0501a5:195_0": "Tatthekaṁ nidassanamattaṁ bhaṇāma –",
  "atk-s0501a5:195_1": "bhagavā hi ekadivasaṁ pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisi.",
  "atk-s0501a5:195_2": "Atha kho sumanamālākāro rañño māgadhassa seniyassa bimbisārassa pupphāni gahetvā gacchanto addasa bhagavantaṁ nagaradvāramanuppattaṁ pāsādikaṁ pasādanīyaṁ dvattiṁsamahāpurisalakkhaṇāsītānubyañjanappaṭimaṇḍitaṁ buddhasiriyā jalantaṁ, disvānassa etadahosi “rājā pupphāni gahetvā sataṁ vā sahassaṁ vā dadeyya, tañca idhalokamattameva sukhaṁ bhaveyya, bhagavato pana pūjā appameyyaasaṅkhyeyyaphalā dīgharattaṁ hitasukhāvahā hoti, handāhaṁ imehi pupphehi bhagavantaṁ pūjemī”ti pasannacitto ekaṁ pupphamuṭṭhiṁ gahetvā bhagavato paṭimukhaṁ khipi, pupphāni ākāsena gantvā bhagavato upari mālāvitānaṁ hutvā aṭṭhaṁsu.",
  "atk-s0501a5:195_3": "Mālākāro tamānubhāvaṁ disvā pasannataracitto puna ekaṁ pupphamuṭṭhiṁ khipi, tānipi gantvā mālākañcuko hutvā aṭṭhaṁsu.",
  "atk-s0501a5:195_4": "Evaṁ aṭṭha pupphamuṭṭhiyo khipi, tāni gantvā pupphakūṭāgāraṁ hutvā aṭṭhaṁsu.",
  "atk-s0501a5:196_0": "Bhagavā antokūṭāgāre ahosi, mahājanakāyo sannipati.",
  "atk-s0501a5:196_1": "Bhagavā mālākāraṁ passanto sitaṁ pātvākāsi.",
  "atk-s0501a5:196_2": "Ānandatthero “na buddhā ahetū apaccayā sitaṁ pātukarontī”ti sitakāraṇaṁ pucchi.",
  "atk-s0501a5:196_3": "Bhagavā āha “eso, ānanda, mālākāro imissā pūjāya ānubhāvena satasahassakappe devesu ca manussesu ca saṁsaritvā pariyosāne sumanissaro nāma paccekabuddho bhavissatī”ti.",
  "atk-s0501a5:196_4": "Vacanapariyosāne dhammadesanatthaṁ imaṁ gāthaṁ abhāsi –",
  "atk-s0501a5:197_0": "“Tañca kammaṁ kataṁ sādhu, yaṁ katvā nānutappati;",
  "atk-s0501a5:198_0": "Yassa patīto sumano, vipākaṁ paṭisevatī”ti. ;",
  "atk-s0501a5:199_0": "Gāthāvasāne caturāsītiyā pāṇasahassānaṁ dhammābhisamayo ahosi.",
  "atk-s0501a5:199_1": "Evaṁ appakāpi tesaṁ pūjā dīgharattaṁ hitāya sukhāya hotīti veditabbā.",
  "atk-s0501a5:199_2": "Sā ca āmisapūjāva, ko pana vādo paṭipattipūjāya?",
  "atk-s0501a5:199_3": "Yato ye kulaputtā saraṇagamanasikkhāpadappaṭiggahaṇena uposathaṅgasamādānena catupārisuddhisīlādīhi ca attano guṇehi bhagavantaṁ pūjenti, ko tesaṁ pūjāphalaṁ vaṇṇayissati?",
  "atk-s0501a5:199_4": "Te hi tathāgataṁ paramāya pūjāya pūjentīti vuttā. Yathāha –",
  "atk-s0501a5:200_0": "“Yo kho, ānanda, bhikkhu vā bhikkhunī vā upāsako vā upāsikā vā dhammānudhammappaṭipanno viharati sāmīcippaṭipanno anudhammacārī, so tathāgataṁ sakkaroti garuṁ karoti māneti pūjeti apaciyati paramāya pūjāyā”ti.",
  "atk-s0501a5:201_0": "Etenānusārena paccekabuddhaariyasāvakānampi pūjāya hitasukhāvahatā veditabbā.",
  "atk-s0501a5:202_0": "Apica gahaṭṭhānaṁ kaniṭṭhassa jeṭṭho bhātāpi bhaginīpi pūjaneyyā, puttassa mātāpitaro, kulavadhūnaṁ sāmikasassusasurāti evamettha pūjaneyyā veditabbā.",
  "atk-s0501a5:202_1": "Etesampi hi pūjā kusaladhammasaṅkhātattā āyuādivuḍḍhihetuttā ca maṅgalameva.",
  "atk-s0501a5:202_2": "Vuttañhetaṁ –",
  "atk-s0501a5:203_0": "“Te matteyyā bhavissanti petteyyā sāmaññā brahmaññā kule jeṭṭhāpacāyino, idaṁ kusalaṁ dhammaṁ samādāya vattissanti, te tesaṁ kusalānaṁ dhammānaṁ samādānahetu āyunāpi vaḍḍhissanti, vaṇṇenapi vaḍḍhissantī”tiādi.",
  "atk-s0501a5:204_0": "Idāni yasmā “yaṁ yattha maṅgalaṁ.",
  "atk-s0501a5:204_1": "Vavatthapetvā taṁ tassa, maṅgalattaṁ vibhāvaye”ti iti mātikā nikkhittā, tasmā idaṁ vuccati –",
  "atk-s0501a5:204_2": "evametissā gāthāya bālānaṁ asevanā, paṇḍitānaṁ sevanā, pūjaneyyānañca pūjāti tīṇi maṅgalāni vuttāni.",
  "atk-s0501a5:204_3": "Tattha bālānaṁ asevanā bālasevanapaccayabhayādiparittāṇena ubhayalokatthahetuttā, paṇḍitānaṁ sevanā pūjaneyyānaṁ pūjā ca tāsaṁ phalavibhūtivaṇṇanāyaṁ vuttanayeneva nibbānasugatihetuttā maṅgalanti veditabbā.",
  "atk-s0501a5:204_4": "Ito paraṁ tu mātikaṁ adassetvā eva yaṁ yattha maṅgalaṁ, taṁ vavatthapetvā tassa maṅgalattaṁ vibhāvayissāmāti.",
  "atk-s0501a5:205_0": "Niṭṭhitā asevanā ca bālānanti imissā gāthāya atthavaṇṇanā.",
  "atk-s0501a5:206_0": "Patirūpadesavāsocātigāthāvaṇṇanā",
  "atk-s0501a5:207_0": "4.",
  "atk-s0501a5:207_1": "Evaṁ bhagavā “brūhi maṅgalamuttama”nti ekaṁ ajjhesitopi appaṁ yācito bahudāyako uḷārapuriso viya ekāya gāthāya tīṇi maṅgalāni vatvā tato uttaripi devatānaṁ sotukāmatāya maṅgalānamatthitāya yesaṁ yesaṁ yaṁ yaṁ anukulaṁ, te te satte tattha tattha maṅgale niyojetukāmatāya ca “patirūpadesavāso cā”tiādīhi gāthāhi punapi anekāni maṅgalāni vattumāraddho.",
  "atk-s0501a5:207_2": "Tattha paṭhamagāthāya tāva patirūpoti anucchaviko.",
  "atk-s0501a5:207_3": "Desoti gāmopi nigamopi nagarampi janapadopi yo koci sattānaṁ nivāso okāso.",
  "atk-s0501a5:207_4": "Vāsoti tattha nivāso.",
  "atk-s0501a5:207_5": "Pubbeti purā atītāsu jātīsu.",
  "atk-s0501a5:207_6": "Katapuññatāti upacitakusalatā.",
  "atk-s0501a5:207_7": "Attāti cittaṁ vuccati sakalo vā attabhāvo, sammāpaṇidhīti tassa attano sammā paṇidhānaṁ niyuñjanaṁ, ṭhapananti vuttaṁ hoti.",
  "atk-s0501a5:207_8": "Sesaṁ vuttanayamevāti.",
  "atk-s0501a5:207_9": "Ayamettha padavaṇṇanā.",
  "atk-s0501a5:208_0": "Atthavaṇṇanā pana evaṁ veditabbā –",
  "atk-s0501a5:208_1": "patirūpadesavāso nāma yattha catasso parisā vicaranti, dānādīni puññakiriyavatthūni vattanti, navaṅgaṁ satthu sāsanaṁ dibbati, tattha nivāso sattānaṁ puññakiriyāya paccayattā maṅgalanti vuccati.",
  "atk-s0501a5:208_2": "Sīhaḷadīpapaviṭṭhakevaṭṭādayo cettha nidassanaṁ.",
  "atk-s0501a5:209_0": "Aparo nayo –",
  "atk-s0501a5:209_1": "patirūpadesavāso nāma bhagavato bodhimaṇḍappadeso dhammacakkavattitappadeso dvādasayojanāya parisāya majjhe sabbatitthiyamataṁ bhinditvā yamakapāṭihāriyadassitakaṇḍamba rukkhamūlappadeso devorohaṇappadeso, yo vā panaññopi sāvatthirājagahādi buddhādhivāsappadeso, tattha nivāso sattānaṁ chaanuttariyappaṭilābhapaccayato maṅgalanti vuccati.",
  "atk-s0501a5:210_0": "Aparo nayo –",
  "atk-s0501a5:210_1": "puratthimāya disāya gajaṅgalaṁ nāma nigamo, tassa parena mahāsālā, tato paraṁ paccantimā janapadā, orato majjhe.",
  "atk-s0501a5:210_2": "Dakkhiṇapuratthimāya disāya sallavatī nāma nadī, tato paraṁ paccantimā janapadā, orato majjhe.",
  "atk-s0501a5:210_3": "Dakkhiṇāya disāya setakaṇṇikaṁ nāma nigamo, tato paraṁ paccantimā janapadā, orato majjhe.",
  "atk-s0501a5:210_4": "Pacchimāya disāya thūṇaṁ nāma brāhmaṇagāmo, tato paraṁ paccantimā janapadā, orato majjhe.",
  "atk-s0501a5:210_5": "Uttarāya disāya usīraddhajo nāma pabbato, tato paraṁ paccantimā janapadā, orato majjhe.",
  "atk-s0501a5:210_6": "Ayaṁ majjhimadeso āyāmena tīṇi yojanasatāni, vitthārena aḍḍhateyyāni, parikkhepena nava yojanasatāni honti.",
  "atk-s0501a5:210_7": "Eso patirūpadeso nāma.",
  "atk-s0501a5:211_0": "Ettha catunnaṁ mahādīpānaṁ dvisahassānaṁ parittadīpānañca issariyādhipaccakārakā cakkavattī uppajjanti, ekaṁ asaṅkhyeyyaṁ kappasatasahassañca pāramiyo pūretvā sāriputtamoggallānādayo mahāsāvakā uppajjanti, dve asaṅkhyeyyāni kappasatasahassañca pāramiyo pūretvā paccekabuddhā, cattāri aṭṭha soḷasa vā asaṅkhyeyyāni kappasatasahassañca pāramiyo pūretvā sammāsambuddhā uppajjanti.",
  "atk-s0501a5:211_1": "Tattha sattā cakkavattirañño ovādaṁ gahetvā pañcasu sīlesu patiṭṭhāya saggaparāyaṇā honti.",
  "atk-s0501a5:211_2": "Tathā paccekabuddhānaṁ ovāde patiṭṭhāya, sammāsambuddhānaṁ pana buddhasāvakānaṁ ovāde patiṭṭhāya saggaparāyaṇā nibbānaparāyaṇā ca honti.",
  "atk-s0501a5:211_3": "Tasmā tattha vāso imāsaṁ sampattīnaṁ paccayato maṅgalanti vuccati.",
  "atk-s0501a5:212_0": "Pubbe katapuññatā nāma atītajātiyaṁ buddhapaccekabuddhakhīṇāsave ārabbha upacitakusalatā, sāpi maṅgalaṁ. Kasmā?",
  "atk-s0501a5:212_1": "Buddhapaccekabuddhasammukhato dassetvā buddhānaṁ buddhasāvakānaṁ vā sammukhā sutāya catuppadikāyapi gāthāya pariyosāne arahattaṁ pāpetīti katvā.",
  "atk-s0501a5:212_2": "Yo ca manusso pubbe katādhikāro ussannakusalamūlo hoti, so teneva kusalamūlena vipassanaṁ uppādetvā āsavakkhayaṁ pāpuṇāti yathā rājā mahākappino aggamahesī ca.",
  "atk-s0501a5:212_3": "Tena vuttaṁ “pubbe ca katapuññatā maṅgala”nti.",
  "atk-s0501a5:213_0": "Attasammāpaṇidhi nāma idhekacco attānaṁ dussīlaṁ sīle patiṭṭhāpeti, assaddhaṁ saddhāsampadāya patiṭṭhāpeti, macchariṁ cāgasampadāya patiṭṭhāpeti.",
  "atk-s0501a5:213_1": "Ayaṁ vuccati “attasammāpaṇidhī”ti, eso ca maṅgalaṁ. Kasmā?",
  "atk-s0501a5:213_2": "Diṭṭhadhammikasamparāyikaverappahānavividhānisaṁsādhigamahetutoti.",
  "atk-s0501a5:214_0": "Evaṁ imissāpi gāthāya patirūpadesavāso ca, pubbe ca katapuññatā, attasammāpaṇidhī cāti tīṇiyeva maṅgalāni vuttāni.",
  "atk-s0501a5:214_1": "Maṅgalattañca nesaṁ tattha tattha vibhāvitamevāti.",
  "atk-s0501a5:215_0": "Niṭṭhitā patirūpadesavāso cāti imissā gāthāya atthavaṇṇanā.",
  "atk-s0501a5:216_0": "Bāhusaccañcātigāthāvaṇṇanā",
  "atk-s0501a5:217_0": "5.",
  "atk-s0501a5:217_1": "Idāni bāhusaccañcāti ettha bāhusaccanti bahussutabhāvo.",
  "atk-s0501a5:217_2": "Sippanti yaṁ kiñci hatthakosallaṁ.",
  "atk-s0501a5:217_3": "Vinayoti kāyavācācittavinayanaṁ.",
  "atk-s0501a5:217_4": "Susikkhitoti suṭṭhu sikkhito.",
  "atk-s0501a5:217_5": "Subhāsitāti suṭṭhu bhāsitā.",
  "atk-s0501a5:217_6": "Yāti aniyataniddeso.",
  "atk-s0501a5:217_7": "Vācāti girā byappatho.",
  "atk-s0501a5:217_8": "Sesaṁ vuttanayamevāti.",
  "atk-s0501a5:217_9": "Ayamettha padavaṇṇanā.",
  "atk-s0501a5:218_0": "Atthavaṇṇanā pana evaṁ veditabbā –",
  "atk-s0501a5:218_1": "bāhusaccaṁ nāma yaṁ taṁ “sutadharo hoti sutasannicayo”ti ca “idhekaccassa bahukaṁ sutaṁ hoti, suttaṁ geyyaṁ veyyākaraṇa”nti ca evamādinā nayena satthusāsanadharattaṁ vaṇṇitaṁ, taṁ akusalappahānakusalādhigamahetuto anupubbena paramatthasaccasacchikiriyāhetuto ca maṅgalanti vuccati.",
  "atk-s0501a5:218_2": "Vuttañhetaṁ bhagavatā –",
  "atk-s0501a5:219_0": "“Sutavā ca kho, bhikkhave, ariyasāvako akusalaṁ pajahati, kusalaṁ bhāveti, sāvajjaṁ pajahati, anavajjaṁ bhāveti, suddhamattānaṁ pariharatī”ti.",
  "atk-s0501a5:220_0": "Aparampi vuttaṁ –",
  "atk-s0501a5:221_0": "“Dhatānaṁ dhammānaṁ atthamupaparikkhati, atthaṁ upaparikkhato dhammā nijjhānaṁ khamanti, dhammanijjhānakkhantiyā sati chando jāyati, chandajāto ussahati, ussahanto tulayati, tulayanto padahati padahanto kāyena ceva paramatthasaccaṁ sacchikaroti, paññāya ca ativijjha passatī”ti.",
  "atk-s0501a5:222_0": "Apica agārikabāhusaccampi yaṁ anavajjaṁ, taṁ ubhayalokahitasukhāvahanato maṅgalanti veditabbaṁ.",
  "atk-s0501a5:223_0": "Sippaṁ nāma agārikasippañca anagārikasippañca.",
  "atk-s0501a5:223_1": "Tattha agārikasippaṁ nāma yaṁ parūparodhavirahitaṁ akusalavivajjitaṁ maṇikārasuvaṇṇakārakammādikaṁ, taṁ idhalokatthāvahanato maṅgalaṁ.",
  "atk-s0501a5:223_2": "Anagārikasippaṁ nāma cīvaravicāraṇasibbanādisamaṇaparikkhārābhisaṅkharaṇaṁ, yaṁ taṁ “idha, bhikkhave, bhikkhu yāni tāni sabrahmacārīnaṁ uccāvacāni kiṁ karaṇīyāni, tattha dakkho hotī”tiādinā nayena tattha tattha saṁvaṇṇitaṁ, yaṁ “nāthakaro dhammo”ti ca vuttaṁ, taṁ attano ca paresañca ubhayalokahitasukhāvahanato maṅgalanti veditabbaṁ.",
  "atk-s0501a5:224_0": "Vinayo nāma agārikavinayo ca anagārikavinayo ca.",
  "atk-s0501a5:224_1": "Tattha agārikavinayo nāma dasaakusalakammapathaviramaṇaṁ, so tattha susikkhito asaṁkilesāpajjanena ācāraguṇavavatthānena ca ubhayalokahitasukhāvahanato maṅgalaṁ.",
  "atk-s0501a5:224_2": "Anagārikavinayo nāma sattāpattikkhandhaanāpajjanaṁ, sopi vuttanayeneva susikkhito, catupārisuddhisīlaṁ vā anagārikavinayo, so yathā tattha patiṭṭhāya arahattaṁ pāpuṇāti, evaṁ sikkhanena susikkhito lokiyalokuttarasukhādhigamahetuto maṅgalanti veditabbo.",
  "atk-s0501a5:225_0": "Subhāsitā vācā nāma musāvādādidosavirahitā.",
  "atk-s0501a5:225_1": "Yathāha “catūhi, bhikkhave, aṅgehi samannāgato vācā subhāsitā hotī”ti.",
  "atk-s0501a5:225_2": "Asamphappalāpā vācā eva vā subhāsitā. Yathāha –",
  "atk-s0501a5:226_0": "“Subhāsitaṁ uttamamāhu santo,",
  "atk-s0501a5:227_0": "Dhammaṁ bhaṇe nādhammaṁ taṁ dutiyaṁ;",
  "atk-s0501a5:228_0": "Piyaṁ bhaṇe nāppiyaṁ taṁ tatiyaṁ,",
  "atk-s0501a5:229_0": "Saccaṁ bhaṇe nālikaṁ taṁ catuttha”nti. ;",
  "atk-s0501a5:230_0": "Ayampi ubhayalokahitasukhāvahanato maṅgalanti veditabbā.",
  "atk-s0501a5:230_1": "Yasmā ca ayaṁ vinayapariyāpannā eva, tasmā vinayaggahaṇena etaṁ asaṅgaṇhitvā vinayo saṅgahetabbo.",
  "atk-s0501a5:230_2": "Atha vā kiṁ iminā parissamena paresaṁ dhammadesanādivācā idha subhāsitā vācāti veditabbā.",
  "atk-s0501a5:230_3": "Sā hi yathā patirūpadesavāso, evaṁ sattānaṁ ubhayalokahitasukhanibbānādhigamapaccayato maṅgalanti vuccati. Āha ca –",
  "atk-s0501a5:231_0": "“Yaṁ buddho bhāsati vācaṁ, khemaṁ nibbānapattiyā;",
  "atk-s0501a5:232_0": "Dukkhassantakiriyāya, sā ve vācānamuttamā”ti. ;",
  "atk-s0501a5:233_0": "Evaṁ imissā gāthāya bāhusaccaṁ, sippaṁ, vinayo susikkhito, subhāsitā vācāti cattāri maṅgalāni vuttāni.",
  "atk-s0501a5:233_1": "Maṅgalattañca nesaṁ tattha tattha vibhāvitamevāti.",
  "atk-s0501a5:234_0": "Niṭṭhitā bāhusaccañcāti imissā gāthāya atthavaṇṇanā.",
  "atk-s0501a5:235_0": "Mātāpituupaṭṭhānantigāthāvaṇṇanā",
  "atk-s0501a5:236_0": "6.",
  "atk-s0501a5:236_1": "Idāni mātāpituupaṭṭhānanti ettha mātu ca pitu cāti mātāpitu.",
  "atk-s0501a5:236_2": "Upaṭṭhānanti upaṭṭhahanaṁ.",
  "atk-s0501a5:236_3": "Puttānañca dārānañcāti puttadārassa saṅgaṇhanaṁ saṅgaho.",
  "atk-s0501a5:236_4": "Na ākulā anākulā.",
  "atk-s0501a5:236_5": "Kammāni eva kammantā.",
  "atk-s0501a5:236_6": "Sesaṁ vuttanayamevāti ayaṁ padavaṇṇanā.",
  "atk-s0501a5:237_0": "Atthavaṇṇanā pana evaṁ veditabbā –",
  "atk-s0501a5:237_1": "mātā nāma janikā vuccati, tathā pitā.",
  "atk-s0501a5:237_2": "Upaṭṭhānaṁ nāma pādadhovanasambāhanucchādananhāpanehi catupaccayasampadānena ca upakārakaraṇaṁ.",
  "atk-s0501a5:237_3": "Tattha yasmā mātāpitaro bahūpakārā puttānaṁ atthakāmā anukampakā, ye puttake bahi kīḷitvā paṁsumakkhitasarīrake āgate disvā paṁsuṁ puñchitvā matthakaṁ upasiṅghāyantā paricumbantā ca sinehaṁ uppādenti, vassasatampi mātāpitaro sīsena pariharantā puttā tesaṁ patikāraṁ kātuṁ asamatthā.",
  "atk-s0501a5:237_4": "Yasmā ca te āpādakā posakā imassa lokassa dassetāro, brahmasammatā pubbācariyasammatā, tasmā tesaṁ upaṭṭhānaṁ idha pasaṁsaṁ, pecca saggasukhañca āvahati.",
  "atk-s0501a5:237_5": "Tena maṅgalanti vuccati.",
  "atk-s0501a5:237_6": "Vuttañhetaṁ bhagavatā –",
  "atk-s0501a5:238_0": "“Brahmāti mātāpitaro, pubbācariyāti vuccare;",
  "atk-s0501a5:239_0": "Āhuneyyā ca puttānaṁ, pajāya anukampakā.",
  "atk-s0501a5:240_0": "“Tasmā hi ne namasseyya, sakkareyya ca paṇḍito;",
  "atk-s0501a5:241_0": "Annena atha pānena, vatthena sayanena ca;",
  "atk-s0501a5:242_0": "Ucchādanena nhāpanena, pādānaṁ dhovanena ca.",
  "atk-s0501a5:243_0": "“Tāya naṁ pāricariyāya, mātāpitūsu paṇḍitā;",
  "atk-s0501a5:244_0": "Idheva naṁ pasaṁsanti, pecca sagge pamodatī”ti. ;",
  "atk-s0501a5:245_0": "Aparo nayo –",
  "atk-s0501a5:245_1": "upaṭṭhānaṁ nāma bharaṇakiccakaraṇakulavaṁsaṭṭhapanādipañcavidhaṁ, taṁ pāpanivāraṇādipañcavidhadiṭṭhadhammikahitasukhahetuto maṅgalanti veditabbaṁ.",
  "atk-s0501a5:245_2": "Vuttañhetaṁ bhagavatā –",
  "atk-s0501a5:246_0": "“‘Pañcahi kho, gahapatiputta, ṭhānehi puttena puratthimā disā mātāpitaro paccupaṭṭhātabbā bhato ne bharissāmi, kiccaṁ nesaṁ karissāmi, kulavaṁsaṁ ṭhapessāmi, dāyajjaṁ paṭipajjissāmi, atha vā pana petānaṁ kālakatānaṁ dakkhiṇaṁ anuppadassāmī’ti.",
  "atk-s0501a5:246_1": "Imehi kho, gahapatiputta, pañcahi ṭhānehi puttena puratthimā disā mātāpitaro paccupaṭṭhitā pañcahi ṭhānehi puttaṁ anukampanti, pāpā nivārenti, kalyāṇe nivesenti, sippaṁ sikkhāpenti, patirūpena dārena saṁyojenti, samaye dāyajjaṁ niyyādentī”ti.",
  "atk-s0501a5:247_0": "Apica yo mātāpitaro tīsu vatthūsu pasāduppādanena, sīlasamādāpanena, pabbajjāya vā upaṭṭhahati, ayaṁ mātāpituupaṭṭhākānaṁ aggo.",
  "atk-s0501a5:247_1": "Tassa taṁ mātāpituupaṭṭhānaṁ mātāpitūhi katassa upakārassa paccupakārabhūtaṁ anekesaṁ diṭṭhadhammikānaṁ samparāyikānañca atthānaṁ padaṭṭhānato maṅgalanti vuccati.",
  "atk-s0501a5:248_0": "Puttadārassāti ettha attato jātā puttāpi dhītaropi puttāicceva saṅkhyaṁ gacchanti.",
  "atk-s0501a5:248_1": "Dārāti vīsatiyā bhariyānaṁ yā kāci bhariyā.",
  "atk-s0501a5:248_2": "Puttā ca dārā ca puttadāraṁ, tassa puttadārassa.",
  "atk-s0501a5:248_3": "Saṅgahoti sammānanādīhi upakārakaraṇaṁ.",
  "atk-s0501a5:248_4": "Taṁ susaṁvihitakammantatādidiṭṭhadhammikahitasukhahetuto maṅgalanti veditabbaṁ.",
  "atk-s0501a5:248_5": "Vuttañhetaṁ bhagavatā –",
  "atk-s0501a5:248_6": "“pacchimā disā puttadārā veditabbā”ti ettha uddiṭṭhaṁ puttadāraṁ bhariyāsaddena saṅgaṇhitvā “pañcahi kho, gahapatiputta, ṭhānehi sāmikena pacchimā disā bhariyā paccupaṭṭhātabbā sammānanāya, anavamānanāya, anati cariyāya, issariyavossaggena, alaṅkārānuppadānena.",
  "atk-s0501a5:248_7": "Imehi kho, gahapatiputta, pañcahi ṭhānehi sāmikena pacchimā disā bhariyā paccupaṭṭhitā pañcahi ṭhānehi sāmikaṁ anukampati, susaṁvihitakammantā ca hoti, saṅgahitaparijanā ca, anaticārinī ca, sambhatañca anurakkhati dakkhā ca hoti analasā sabbakiccesū”ti.",
  "atk-s0501a5:249_0": "Ayaṁ vā aparo nayo –",
  "atk-s0501a5:249_1": "saṅgahoti dhammikāhi dānapiyavācātthacariyāhi saṅgaṇhanaṁ.",
  "atk-s0501a5:249_2": "Seyyathidaṁ –",
  "atk-s0501a5:249_3": "uposathadivasesu paribbayadānaṁ, nakkhattadivasesu nakkhattadassāpanaṁ, maṅgaladivasesu maṅgalakaraṇaṁ, diṭṭhadhammikasamparāyikesu atthesu ovādānusāsananti.",
  "atk-s0501a5:249_4": "Taṁ vuttanayeneva diṭṭhadhammikahitahetuto samparāyikahitahetuto devatāhipi namassanīyabhāvahetuto ca maṅgalanti veditabbaṁ.",
  "atk-s0501a5:249_5": "Yathāha sakko devānamindo –",
  "atk-s0501a5:250_0": "“Ye gahaṭṭhā puññakarā, sīlavanto upāsakā;",
  "atk-s0501a5:251_0": "Dhammena dāraṁ posenti, te namassāmi mātalī”ti. (saṁ.ni.1.1.264);",
  "atk-s0501a5:252_0": "Anākulā kammantā nāma kālaññutāya patirūpakāritāya analasatāya uṭṭhānavīriyasampadāya, abyasanīyatāya ca kālātikkamanaappatirūpakaraṇasithilakaraṇādiākulabhāvavirahitā kasigorakkhavāṇijjādayo kammantā.",
  "atk-s0501a5:252_1": "Ete attano vā puttadārassa vā dāsakammakarānaṁ vā byattatāya evaṁ payojitā diṭṭheva dhamme dhanadhaññavuddhipaṭilābhahetuto maṅgalanti vuccanti.",
  "atk-s0501a5:252_2": "Vuttañhetaṁ bhagavatā –",
  "atk-s0501a5:253_0": "“Patirūpakārī dhuravā, uṭṭhātā vindate dhana”nti ca.",
  "atk-s0501a5:254_0": "“Na divā soppasīlena, rattimuṭṭhānadessinā;",
  "atk-s0501a5:255_0": "Niccaṁ mattena soṇḍena, sakkā āvasituṁ gharaṁ.",
  "atk-s0501a5:256_0": "“Atisītaṁ atiuṇhaṁ, atisāyamidaṁ ahu;",
  "atk-s0501a5:257_0": "Iti vissaṭṭhakammante, atthā accenti māṇave.",
  "atk-s0501a5:258_0": "“Yodha sītañca uṇhañca, tiṇā bhiyyo na maññati;",
  "atk-s0501a5:259_0": "Karaṁ purisakiccāni, so sukhaṁ na vihāyatī”ti. ;",
  "atk-s0501a5:260_0": "“Bhoge saṁharamānassa, bhamarasseva irīyato;",
  "atk-s0501a5:261_0": "Bhogā sannicayaṁ yanti, vammikovūpacīyatī”ti. ca evamādi ;",
  "atk-s0501a5:262_0": "Evaṁ imissā gāthāya mātuupaṭṭhānaṁ, pituupaṭṭhānaṁ, puttadārassa saṅgaho, anākulā ca kammantāti cattāri maṅgalāni vuttāni, puttadārassa saṅgahaṁ vā dvidhā katvā pañca, mātāpituupaṭṭhānaṁ vā ekameva katvā tīṇi.",
  "atk-s0501a5:262_1": "Maṅgalattañca nesaṁ tattha tattha vibhāvitamevāti.",
  "atk-s0501a5:263_0": "Niṭṭhitā mātāpituupaṭṭhānanti imissā gāthāya atthavaṇṇanā.",
  "atk-s0501a5:264_0": "Dānañcātigāthāvaṇṇanā",
  "atk-s0501a5:265_0": "7.",
  "atk-s0501a5:265_1": "Idāni dānañcāti ettha dīyate imināti dānaṁ, attano santakaṁ parassa paṭipādīyatīti vuttaṁ hoti.",
  "atk-s0501a5:265_2": "Dhammassa cariyā, dhammā vā anapetā cariyā dhammacariyā.",
  "atk-s0501a5:265_3": "Ñāyante “amhākaṁ ime”ti ñātakā.",
  "atk-s0501a5:265_4": "Na avajjāni anavajjāni, aninditāni agarahitānīti vuttaṁ hoti.",
  "atk-s0501a5:265_5": "Sesaṁ vuttanayamevāti ayaṁ padavaṇṇanā.",
  "atk-s0501a5:266_0": "Atthavaṇṇanā pana evaṁ veditabbā –",
  "atk-s0501a5:266_1": "dānaṁ nāma paraṁ uddissa subuddhipubbikā annādidasadānavatthupariccāgacetanā, taṁsampayutto vā alobho.",
  "atk-s0501a5:266_2": "Alobhena hi taṁ vatthuṁ parassa paṭipādeti, tena vuttaṁ “dīyate imināti dāna”nti.",
  "atk-s0501a5:266_3": "Taṁ bahujanapiyamanāpatādīnaṁ diṭṭhadhammikasamparāyikānaṁ phalavisesānaṁ adhigamahetuto maṅgalanti vuccati.",
  "atk-s0501a5:266_4": "“Dāyako, sīha dānapati, bahuno janassa piyo hoti manāpo”ti evamādīni cettha suttāni anussaritabbāni.",
  "atk-s0501a5:267_0": "Aparo nayo –",
  "atk-s0501a5:267_1": "dānaṁ nāma duvidhaṁ āmisadānaṁ, dhammadānañca, tattha āmisadānaṁ vuttappakārameva.",
  "atk-s0501a5:267_2": "Idhalokaparalokadukkhakkhayasukhāvahassa pana sammāsambuddhappaveditassa dhammassa paresaṁ hitakāmatāya desanā dhammadānaṁ, imesañca dvinnaṁ dānānaṁ etadeva aggaṁ. Yathāha –",
  "atk-s0501a5:268_0": "“Sabbadānaṁ dhammadānaṁ jināti,",
  "atk-s0501a5:269_0": "Sabbarasaṁ dhammaraso jināti;",
  "atk-s0501a5:270_0": "Sabbaratiṁ dhammarati jināti,",
  "atk-s0501a5:271_0": "Taṇhakkhayo sabbadukkhaṁ jinātī”ti. ;",
  "atk-s0501a5:272_0": "Tattha āmisadānassa maṅgalattaṁ vuttameva.",
  "atk-s0501a5:272_1": "Dhammadānaṁ pana yasmā atthapaṭisaṁveditādīnaṁ guṇānaṁ padaṭṭhānaṁ, tasmā maṅgalanti vuccati.",
  "atk-s0501a5:272_2": "Vuttañhetaṁ bhagavatā –",
  "atk-s0501a5:273_0": "“Yathā yathā, bhikkhave, bhikkhu yathāsutaṁ yathāpariyattaṁ dhammaṁ vitthārena paresaṁ deseti, tathā tathā so tasmiṁ dhamme atthapaṭisaṁvedī ca hoti dhammapaṭisaṁvedī cā”ti evamādi.",
  "atk-s0501a5:274_0": "Dhammacariyā nāma dasakusalakammapathacariyā. Yathāha –",
  "atk-s0501a5:274_1": "“tividhā kho gahapatayo kāyena dhammacariyā samacariyā hotī”ti evamādi.",
  "atk-s0501a5:274_2": "Sā panesā dhammacariyā saggalokūpapattihetuto maṅgalanti veditabbā.",
  "atk-s0501a5:274_3": "Vuttañhetaṁ bhagavatā –",
  "atk-s0501a5:274_4": "“dhammacariyāsamacariyāhetu kho gahapatayo evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti.",
  "atk-s0501a5:275_0": "Ñātakā nāma mātito vā pitito vā yāva sattamā pitāmahayugā sambandhā.",
  "atk-s0501a5:275_1": "Tesaṁ bhogapārijuññena vā byādhipārijuññena vā abhihatānaṁ attano samīpaṁ āgatānaṁ yathābalaṁ ghāsacchādanadhanadhaññādīhi saṅgaho pasaṁsādīnaṁ diṭṭhadhammikānaṁ sugatigamanādīnañca samparāyikānaṁ visesādhigamānaṁ hetuto maṅgalanti vuccati.",
  "atk-s0501a5:276_0": "Anavajjāni kammāni nāma uposathaṅgasamādānaveyyāvaccakaraṇaārāmavanaropanasetukaraṇādīni kāyavacīmanosucaritakammāni.",
  "atk-s0501a5:276_1": "Tāni hi nānappakārahitasukhādhigamahetuto maṅgalanti vuccanti.",
  "atk-s0501a5:276_2": "“Ṭhānaṁ kho panetaṁ, visākhe, vijjati yaṁ idhekacco itthī vā puriso vā aṭṭhaṅgasamannāgataṁ uposathaṁ upavasitvā kāyassa bhedā paraṁ maraṇā cātumahārājikānaṁ devānaṁ sahabyataṁ upapajjeyyā”ti evamādīni cettha suttāni anussaritabbāni.",
  "atk-s0501a5:277_0": "Evaṁ imissā gāthāya dānañca, dhammacariyā ca, ñātakānañca saṅgaho, anavajjāni kammānīti cattāri maṅgalāni vuttāni.",
  "atk-s0501a5:277_1": "Maṅgalattañca nesaṁ tattha tattha vibhāvitamevāti.",
  "atk-s0501a5:278_0": "Niṭṭhitā dānañcāti imissā gāthāya atthavaṇṇanā.",
  "atk-s0501a5:279_0": "Āratītigāthāvaṇṇanā",
  "atk-s0501a5:280_0": "8.",
  "atk-s0501a5:280_1": "Idāni āratī viratīti ettha āratīti āramaṇaṁ, viratīti viramaṇaṁ, viramanti vā etāya sattāti virati.",
  "atk-s0501a5:280_2": "Pāpāti akusalā.",
  "atk-s0501a5:280_3": "Madanīyaṭṭhena majjaṁ, majjassa pānaṁ majjapānaṁ, tato majjapānā.",
  "atk-s0501a5:280_4": "Saṁyamanaṁ saṁyamo appamajjanaṁ appamādo.",
  "atk-s0501a5:280_5": "Dhammesūti kusalesu.",
  "atk-s0501a5:280_6": "Sesaṁ vuttanayamevāti ayaṁ padavaṇṇanā.",
  "atk-s0501a5:281_0": "Atthavaṇṇanā pana evaṁ veditabbā –",
  "atk-s0501a5:281_1": "ārati nāma pāpe ādīnavadassāvino manasā eva anabhirati.",
  "atk-s0501a5:281_2": "Virati nāma kammadvāravasena kāyavācāhi viramaṇaṁ, sā cesā virati nāma sampattavirati, samādānavirati, samucchedaviratīti tividhā hoti, tattha yā kulaputtassa attano jātiṁ vā kulaṁ vā gottaṁ vā paṭicca “na me etaṁ patirūpaṁ, yvāhaṁ imaṁ pāṇaṁ haneyyaṁ, adinnaṁ ādiyeyya”ntiādinā nayena sampattavatthuto virati, ayaṁ sampattavirati nāma.",
  "atk-s0501a5:281_3": "Sikkhāpadasamādānavasena pavattā samādānavirati nāma, yassā pavattito pabhuti kulaputto pāṇātipātādīni na karoti.",
  "atk-s0501a5:281_4": "Ariyamaggasampayuttā samucchedavirati nāma, yassā pavattito pabhuti ariyasāvakassa pañca bhayāni verāni vūpasantāni honti.",
  "atk-s0501a5:281_5": "Pāpaṁ nāma yaṁ taṁ “pāṇātipāto kho, gahapatiputta, kammakileso, adinnādānaṁ…pe…",
  "atk-s0501a5:281_6": "kāmesumicchācāro…pe…",
  "atk-s0501a5:281_7": "musāvādo”ti evaṁ vitthāretvā –",
  "atk-s0501a5:282_0": "“Pāṇātipāto adinnādānaṁ, musāvādo ca vuccati;",
  "atk-s0501a5:283_0": "Paradāragamanañceva, nappasaṁsanti paṇḍitā”ti. –",
  "atk-s0501a5:284_0": "Evaṁ gāthāya saṅgahitaṁ kammakilesasaṅkhātaṁ catubbidhaṁ akusalaṁ, tato pāpā.",
  "atk-s0501a5:284_1": "Sabbāpesā ārati ca virati ca diṭṭhadhammikasamparāyikabhayaverappahānādinānappakāravisesādhigamahetuto maṅgalanti vuccati.",
  "atk-s0501a5:284_2": "“Pāṇātipātā paṭivirato kho, gahapatiputta, ariyasāvako”tiādīni cettha suttāni anussaritabbāni.",
  "atk-s0501a5:285_0": "Majjapānā saṁyamo nāma pubbe vuttasurāmerayamajjappamādaṭṭhānā veramaṇiyā evetaṁ adhivacanaṁ.",
  "atk-s0501a5:285_1": "Yasmā pana majjapāyī atthaṁ na jānāti, dhammaṁ na jānāti, mātu antarāyaṁ karoti, pitu buddhapaccekabuddhatathāgatasāvakānampi antarāyaṁ karoti, diṭṭheva dhamme garahaṁ samparāye duggatiṁ aparāpariye ummādañca pāpuṇāti.",
  "atk-s0501a5:285_2": "Majjapānā pana saṁyamo tesaṁ dosānaṁ vūpasamaṁ tabbiparītaguṇasampadañca pāpuṇāti.",
  "atk-s0501a5:285_3": "Tasmā ayaṁ majjapānā saṁyamo maṅgalanti veditabbo.",
  "atk-s0501a5:286_0": "Kusalesu dhammesu appamādo nāma “kusalānaṁ vā dhammānaṁ bhāvanāya asakkaccakiriyatā, asātaccakiriyatā, anaṭṭhitakiriyatā, olīnavuttitā, nikkhittachandatā, nikkhittadhuratā, anāsevanā, abhāvanā, abahulīkammaṁ, anadhiṭṭhānaṁ, ananuyogo, pamādo.",
  "atk-s0501a5:286_1": "Yo evarūpo pamādo pamajjanā pamajjitattaṁ, ayaṁ vuccati pamādo”ti.",
  "atk-s0501a5:286_2": "Ettha vuttassa pamādassa paṭipakkhavasena atthato kusalesu dhammesu satiyā avippavāso veditabbo.",
  "atk-s0501a5:286_3": "So nānappakārakusalādhigamahetuto amatādhigamahetuto ca maṅgalanti vuccati.",
  "atk-s0501a5:286_4": "Tattha “appamattassa ātāpino”ti ca, “appamādo amataṁ pada”nti ca, evamādi satthu sāsanaṁ anussaritabbaṁ.",
  "atk-s0501a5:287_0": "Evaṁ imissā gāthāya pāpā virati, majjapānā saṁyamo, kusalesu dhammesu appamādoti tīṇi maṅgalāni vuttāni.",
  "atk-s0501a5:287_1": "Maṅgalattañca nesaṁ tattha tattha vibhāvitamevāti.",
  "atk-s0501a5:288_0": "Niṭṭhitā āratīti imissā gāthāya atthavaṇṇanā.",
  "atk-s0501a5:289_0": "Gāravocātigāthāvaṇṇanā",
  "atk-s0501a5:290_0": "9.",
  "atk-s0501a5:290_1": "Idāni gāravo cāti ettha gāravoti garubhāvo.",
  "atk-s0501a5:290_2": "Nivātoti nīcavuttitā.",
  "atk-s0501a5:290_3": "Santuṭṭhīti santoso.",
  "atk-s0501a5:290_4": "Katassa jānanatā kataññutā.",
  "atk-s0501a5:290_5": "Kālenāti khaṇena samayena.",
  "atk-s0501a5:290_6": "Dhammassa savanaṁ dhammassavanaṁ.",
  "atk-s0501a5:290_7": "Sesaṁ vuttanayamevāti ayaṁ padavaṇṇanā.",
  "atk-s0501a5:291_0": "Atthavaṇṇanā pana evaṁ veditabbā –",
  "atk-s0501a5:291_1": "gāravo nāma garukārappayogārahesu buddhapaccekabuddhatathāgatasāvakaācariyupajjhāyamātāpitujeṭṭhakabhātikabhaginīādīsu yathānurūpaṁ garukāro garukaraṇaṁ sagāravatā.",
  "atk-s0501a5:291_2": "Sa cāyaṁ gāravo yasmā sugatigamanādīnaṁ hetu. Yathāha –",
  "atk-s0501a5:292_0": "“Garukātabbaṁ garuṁ karoti, mānetabbaṁ māneti, pūjetabbaṁ pūjeti.",
  "atk-s0501a5:292_1": "So tena kammena evaṁ samattena evaṁ samādinnena kāyassa bhedā paraṁ maraṇā sugatiṁ saggaṁ lokaṁ upapajjati.",
  "atk-s0501a5:292_2": "No ce kāyassa…pe…",
  "atk-s0501a5:292_3": "upapajjati, sace manussattaṁ āgacchati, yattha yattha paccājāyati, uccākulīno hotī”ti.",
  "atk-s0501a5:293_0": "Yathā cāha –",
  "atk-s0501a5:293_1": "“sattime, bhikkhave, aparihāniyā dhammā.",
  "atk-s0501a5:293_2": "Katame satta?",
  "atk-s0501a5:293_3": "Satthugāravatā”tiādi, tasmā maṅgalanti vuccati.",
  "atk-s0501a5:294_0": "Nivāto nāma nīcamanatā nivātavuttitā, yāya samannāgato puggalo nihatamāno nihatadappo pādapuñchanakacoḷasadiso chinnavisāṇausabhasamo uddhaṭadāṭhasappasamo ca hutvā saṇho sakhilo sukhasambhāso hoti, ayaṁ nivāto.",
  "atk-s0501a5:294_1": "Svāyaṁ yasādiguṇappaṭilābhahetuto maṅgalanti vuccati.",
  "atk-s0501a5:294_2": "Āha ca “nivātavutti atthaddho, tādiso labhate yasa”nti evamādi.",
  "atk-s0501a5:295_0": "Santuṭṭhi nāma itarītarapaccayasantoso, so dvādasavidho hoti.",
  "atk-s0501a5:295_1": "Seyyathidaṁ –",
  "atk-s0501a5:295_2": "cīvare yathālābhasantoso, yathābalasantoso, yathāsāruppasantosoti tividho.",
  "atk-s0501a5:295_3": "Evaṁ piṇḍapātādīsu.",
  "atk-s0501a5:296_0": "Tassāyaṁ pabhedavaṇṇanā –",
  "atk-s0501a5:296_1": "idha bhikkhu cīvaraṁ labhati sundaraṁ vā asundaraṁ vā.",
  "atk-s0501a5:296_2": "So teneva yāpeti, aññaṁ na pattheti, labhantopi na gaṇhāti, ayamassa cīvare yathālābhasantoso.",
  "atk-s0501a5:296_3": "Atha pana bhikkhu ābādhiko hoti, garuṁ cīvaraṁ pārupanto oṇamati vā kilamati vā, so sabhāgena bhikkhunā saddhiṁ taṁ parivattetvā lahukena yāpentopi santuṭṭhova hoti, ayamassa cīvare yathābalasantoso.",
  "atk-s0501a5:296_4": "Aparo bhikkhu paṇītapaccayalābhī hoti, so paṭṭacīvarādīnaṁ aññataraṁ mahagghaṁ cīvaraṁ labhitvā “idaṁ therānaṁ cirapabbajitānaṁ bahussutānañca anurūpa”nti tesaṁ datvā attanā saṅkārakūṭā vā aññato vā kutoci nantakāni uccinitvā saṅghāṭiṁ karitvā dhārentopi santuṭṭhova hoti, ayamassa cīvare yathāsāruppasantoso.",
  "atk-s0501a5:297_0": "Idha pana bhikkhu piṇḍapātaṁ labhati lūkhaṁ vā paṇītaṁ vā, so teneva yāpeti, aññaṁ na pattheti, labhantopi na gaṇhāti, ayamassa piṇḍapāte yathālābhasantoso.",
  "atk-s0501a5:297_1": "Atha pana bhikkhu ābādhiko hoti, lūkhaṁ piṇḍapātaṁ bhuñjitvā gāḷhaṁ rogātaṅkaṁ pāpuṇāti, so taṁ sabhāgassa bhikkhuno datvā tassa hatthato sappimadhukhīrādīni bhuñjitvā samaṇadhammaṁ karontopi santuṭṭhova hoti, ayamassa piṇḍapāte yathābalasantoso.",
  "atk-s0501a5:297_2": "Aparo bhikkhu paṇītaṁ piṇḍapātaṁ labhati, so “ayaṁ piṇḍapāto therānaṁ cirapabbajitānaṁ aññesañca paṇītapiṇḍapātaṁ vinā ayāpentānaṁ sabrahmacārīnaṁ anurūpo”ti tesaṁ datvā attanā piṇḍāya caritvā missakāhāraṁ bhuñjantopi santuṭṭhova hoti, ayamassa piṇḍapāte yathāsāruppasantoso.",
  "atk-s0501a5:298_0": "Idha pana bhikkhuno senāsanaṁ pāpuṇāti.",
  "atk-s0501a5:298_1": "So teneva santussati, puna aññaṁ sundaratarampi pāpuṇantaṁ na gaṇhāti, ayamassa senāsane yathālābhasantoso.",
  "atk-s0501a5:298_2": "Atha pana bhikkhu ābādhiko hoti, nivātasenāsane vasanto ativiya pittarogādīhi āturīyati.",
  "atk-s0501a5:298_3": "So taṁ sabhāgassa bhikkhuno datvā tassa pāpuṇane savāte sītalasenāsane vasitvā samaṇadhammaṁ karontopi santuṭṭhova hoti, ayamassa senāsane yathābalasantoso.",
  "atk-s0501a5:298_4": "Aparo bhikkhu sundaraṁ senāsanaṁ pattampi na sampaṭicchati “sundarasenāsanaṁ pamādaṭṭhānaṁ, tatra nisinnassa thinamiddhaṁ okkamati, niddābhibhūtassa ca puna paṭibujjhato kāmavitakko samudācaratī”ti.",
  "atk-s0501a5:298_5": "So taṁ paṭikkhipitvā ajjhokāsarukkhamūlapaṇṇakuṭīsu yattha katthaci nivasantopi santuṭṭhova hoti, ayamassa senāsane yathāsāruppasantoso.",
  "atk-s0501a5:299_0": "Idha pana bhikkhu bhesajjaṁ labhati harītakaṁ vā āmalakaṁ vā.",
  "atk-s0501a5:299_1": "So teneva yāpeti, aññehi laddhasappimadhuphāṇitādimpi na pattheti, labhantopi na gaṇhāti, ayamassa gilānapaccaye yathālābhasantoso.",
  "atk-s0501a5:299_2": "Atha pana bhikkhu ābādhiko hoti, telenatthiko phāṇitaṁ labhati, so taṁ sabhāgassa bhikkhuno datvā tassa hatthato telena bhesajjaṁ katvā samaṇadhammaṁ karontopi santuṭṭhova hoti, ayamassa gilānapaccaye yathābalasantoso.",
  "atk-s0501a5:299_3": "Aparo bhikkhu ekasmiṁ bhājane pūtimuttaharītakaṁ ṭhapetvā ekasmiṁ catumadhuraṁ “gaṇhatha, bhante, yadicchasī”ti vuccamāno sacassa tesaṁ dvinnamaññatarenapi byādhi vūpasammati, atha “pūtimuttaharītakaṁ nāma buddhādīhi vaṇṇita”nti ca “pūtimuttabhesajjaṁ nissāya pabbajjā, tattha te yāvajīvaṁ ussāho karaṇīyoti vutta”nti ca cintento catumadhurabhesajjaṁ paṭikkhipitvā pūtimuttaharītakena bhesajjaṁ karontopi paramasantuṭṭhova hoti.",
  "atk-s0501a5:299_4": "Ayamassa gilānapaccaye yathāsāruppasantoso.",
  "atk-s0501a5:300_0": "Evaṁpabhedo sabbopeso santoso santuṭṭhīti vuccati.",
  "atk-s0501a5:300_1": "Sā atricchatāmahicchatāpāpicchatādīnaṁ pāpadhammānaṁ pahānādhigamahetuto, sugatihetuto, ariyamaggasambhārabhāvato, cātuddisādibhāvahetuto ca maṅgalanti veditabbā. Āha ca –",
  "atk-s0501a5:301_0": "“Cātuddiso appaṭigho ca hoti,",
  "atk-s0501a5:302_0": "Santussamāno itarītarenā”ti. evamādi ;",
  "atk-s0501a5:303_0": "Kataññutā nāma appassa vā bahussa vā yena kenaci katassa upakārassa punappunaṁ anussaraṇabhāvena jānanatā.",
  "atk-s0501a5:303_1": "Apica nerayikādidukkhaparittāṇato puññāni eva pāṇīnaṁ bahūpakārāni, tato tesampi upakārānussaraṇatā kataññutāti veditabbā.",
  "atk-s0501a5:303_2": "Sā sappurisehi pasaṁsanīyādinānappakāravisesādhigamahetuto maṅgalanti vuccati.",
  "atk-s0501a5:303_3": "Āha ca “dveme, bhikkhave, puggalā dullabhā lokasmiṁ.",
  "atk-s0501a5:303_4": "Katame dve?",
  "atk-s0501a5:303_5": "Yo ca pubbakārī yo ca kataññū katavedī”ti.",
  "atk-s0501a5:304_0": "Kālena dhammassavanaṁ nāma yasmiṁ kāle uddhaccasahagataṁ cittaṁ hoti, kāmavitakkādīnaṁ vā aññatarena abhibhūtaṁ, tasmiṁ kāle tesaṁ vinodanatthaṁ dhammassavanaṁ.",
  "atk-s0501a5:304_1": "Apare āhu “pañcame pañcame divase dhammassavanaṁ kālena dhammassavanaṁ nāma.",
  "atk-s0501a5:304_2": "Yathāha āyasmā anuruddho ‘pañcāhikaṁ kho pana mayaṁ, bhante, sabbarattiṁ dhammiyā kathāya sannisīdāmā”’ti.",
  "atk-s0501a5:305_0": "Apica yasmiṁ kāle kalyāṇamitte upasaṅkamitvā sakkā hoti attano kaṅkhāvinodakaṁ dhammaṁ sotuṁ, tasmiṁ kālepi dhammassavanaṁ kālena dhammassavananti veditabbaṁ.",
  "atk-s0501a5:305_1": "Yathāha “te kālena kālaṁ upasaṅkamitvā paripucchati paripañhatī”tiādi.",
  "atk-s0501a5:305_2": "Tadetaṁ kālena dhammassavanaṁ nīvaraṇappahānacaturānisaṁsaāsavakkhayādinānappakāravisesādhigamahetuto maṅgalanti veditabbaṁ.",
  "atk-s0501a5:305_3": "Vuttañhetaṁ –",
  "atk-s0501a5:306_0": "“Yasmiṁ, bhikkhave, samaye ariyasāvako aṭṭhiṁ katvā manasi katvā sabbaṁ cetasā samannāharitvā ohitasoto dhammaṁ suṇāti, pañcassa nīvaraṇā tasmiṁ samaye na hontī”ti ca.",
  "atk-s0501a5:307_0": "“Sotānugatānaṁ, bhikkhave, dhammānaṁ…pe… suppaṭividdhānaṁ cattāro ānisaṁsā pāṭikaṅkhā”ti ca.",
  "atk-s0501a5:308_0": "“Cattārome, bhikkhave, dhammā kālena kālaṁ sammā bhāviyamānā sammā anuparivattiyamānā anupubbena āsavānaṁ khayaṁ pāpenti.",
  "atk-s0501a5:308_1": "Katame cattāro?",
  "atk-s0501a5:308_2": "Kālena dhammassavana”nti ca evamādi.",
  "atk-s0501a5:309_0": "Evaṁ imissā gāthāya gāravo, nivāto, santuṭṭhi, kataññutā, kālena dhammassavananti pañca maṅgalāni vuttāni.",
  "atk-s0501a5:309_1": "Maṅgalattañca nesaṁ tattha tattha vibhāvitamevāti.",
  "atk-s0501a5:310_0": "Niṭṭhitā gāravo cāti imissā gāthāya atthavaṇṇanā.",
  "atk-s0501a5:311_0": "Khantīcātigāthāvaṇṇanā",
  "atk-s0501a5:312_0": "10.",
  "atk-s0501a5:312_1": "Idāni khantī cāti ettha khamanaṁ khanti.",
  "atk-s0501a5:312_2": "Padakkhiṇaggāhitāya sukhaṁ vaco asminti suvaco, suvacassa kammaṁ sovacassaṁ, sovacassassa bhāvo sovacassatā.",
  "atk-s0501a5:312_3": "Kilesānaṁ samitattā samaṇā.",
  "atk-s0501a5:312_4": "Dassananti pekkhanaṁ.",
  "atk-s0501a5:312_5": "Dhammassa sākacchā dhammasākacchā.",
  "atk-s0501a5:312_6": "Sesaṁ vuttanayamevāti.",
  "atk-s0501a5:312_7": "Ayaṁ padavaṇṇanā.",
  "atk-s0501a5:313_0": "Atthavaṇṇanā pana evaṁ veditabbā –",
  "atk-s0501a5:313_1": "khanti nāma adhivāsanakkhanti, tāya samannāgato bhikkhu dasahi akkosavatthūhi akkosante vadhabandhādīhi vā vihesante puggale asuṇanto viya apassanto viya ca nibbikāro hoti khantivādī viya. Yathāha –",
  "atk-s0501a5:314_0": "“Ahu atītamaddhānaṁ, samaṇo khantidīpano;",
  "atk-s0501a5:315_0": "Taṁ khantiyāyeva ṭhitaṁ, kāsirājā achedayī”ti. ;",
  "atk-s0501a5:316_0": "Bhadrakato vā manasi karoti tato uttari aparādhābhāvena āyasmā puṇṇatthero viya. Yathāha so –",
  "atk-s0501a5:317_0": "“Sace maṁ, bhante, sunāparantakā manussā akkosissanti paribhāsissanti, tattha me evaṁ bhavissati ‘bhaddakā vatime sunāparantakā manussā, subhaddakā vatime sunāparantakā manussā, yaṁ me nayime pāṇinā pahāraṁ dentī”’tiādi.",
  "atk-s0501a5:318_0": "Yāya ca samannāgato isīnampi pasaṁsanīyo hoti. Yathāha sarabhaṅgo isi –",
  "atk-s0501a5:319_0": "“Kodhaṁ vadhitvā na kadāci socati,",
  "atk-s0501a5:320_0": "Makkhappahānaṁ isayo vaṇṇayanti;",
  "atk-s0501a5:321_0": "Sabbesaṁ vuttaṁ pharusaṁ khametha,",
  "atk-s0501a5:322_0": "Etaṁ khantiṁ uttamamāhu santo”ti. ;",
  "atk-s0501a5:323_0": "Devatānampi pasaṁsanīyo hoti. Yathāha sakko devānamindo –",
  "atk-s0501a5:324_0": "“Yo have balavā santo, dubbalassa titikkhati;",
  "atk-s0501a5:325_0": "Tamāhu paramaṁ khantiṁ, niccaṁ khamati dubbalo”ti. ;",
  "atk-s0501a5:326_0": "Buddhānampi pasaṁsanīyo hoti. Yathāha bhagavā –",
  "atk-s0501a5:327_0": "“Akkosaṁ vadhabandhañca, aduṭṭho yo titikkhati;",
  "atk-s0501a5:328_0": "Khantībalaṁ balāṇīkaṁ, tamahaṁ brūmi brāhmaṇa”nti. ;",
  "atk-s0501a5:329_0": "Sā panesā khanti etesañca idha vaṇṇitānaṁ aññesañca guṇānaṁ adhigamahetuto maṅgalanti veditabbā.",
  "atk-s0501a5:330_0": "Sovacassatā nāma sahadhammikaṁ vuccamāne vikkhepaṁ vā tuṇhībhāvaṁ vā guṇadosacintanaṁ vā anāpajjitvā ativiya ādarañca gāravañca nīcamanatañca purakkhatvā sādhūti vacanakaraṇatā.",
  "atk-s0501a5:330_1": "Sā sabrahmacārīnaṁ santikā ovādānusāsanippaṭilābhahetuto dosappahānaguṇādhigamahetuto ca maṅgalanti vuccati.",
  "atk-s0501a5:331_0": "Samaṇānaṁ dassanaṁ nāma upasamitakilesānaṁ bhāvitakāyavacīcittapaññānaṁ uttamadamathasamathasamannāgatānaṁ pabbajitānaṁ upasaṅkamanupaṭṭhānānussaraṇassavanadassanaṁ, sabbampi omakadesanāya dassananti vuttaṁ, taṁ maṅgalanti veditabbaṁ. Kasmā?",
  "atk-s0501a5:331_1": "Bahūpakārattā.",
  "atk-s0501a5:331_2": "Āha ca “dassanampahaṁ, bhikkhave, tesaṁ bhikkhūnaṁ bahūpakāraṁ vadāmī”tiādi.",
  "atk-s0501a5:331_3": "Yato hitakāmena kulaputtena sīlavante bhikkhū gharadvāraṁ sampatte disvā yadi deyyadhammo atthi, yathābalaṁ deyyadhammena patimānetabbā.",
  "atk-s0501a5:331_4": "Yadi natthi, pañcapatiṭṭhitaṁ katvā vanditabbā.",
  "atk-s0501a5:331_5": "Tasmimpi asampajjamāne añjaliṁ paggahetvā namassitabbā, tasmimpi asampajjamāne pasannacittena piyacakkhūhi sampassitabbā.",
  "atk-s0501a5:331_6": "Evaṁ dassanamūlakenapi hi puññena anekāni jātisahassāni cakkhumhi rogo vā dāho vā ussadā vā piḷakā vā na honti, vippasannapañcavaṇṇasassirikāni honti cakkhūni ratanavimāne ugghāṭitamaṇikavāṭasadisāni, satasahassakappamattaṁ devesu ca manussesu ca sampattīnaṁ lābhī hoti.",
  "atk-s0501a5:331_7": "Anacchariyañcetaṁ, yaṁ manussabhūto sappaññajātiko sammā pavattitena samaṇadassanamayena puññena evarūpaṁ vipākasampattiṁ anubhaveyya, yattha tiracchānagatānampi kevalaṁ saddhāmattakena katassa samaṇadassanassa evaṁ vipākasampattiṁ vaṇṇayanti.",
  "atk-s0501a5:332_0": "“Ulūko maṇḍalakkhiko, vediyake ciradīghavāsiko;",
  "atk-s0501a5:333_0": "Sukhito vata kosiyo ayaṁ, kāluṭṭhitaṁ passati buddhavaraṁ.",
  "atk-s0501a5:334_0": "“Mayi cittaṁ pasādetvā, bhikkhusaṅghe anuttare;",
  "atk-s0501a5:335_0": "Kappānaṁ satasahassāni, duggateso na gacchati.",
  "atk-s0501a5:336_0": "“Sa devalokā cavitvā, kusalakammena codito;",
  "atk-s0501a5:337_0": "Bhavissati anantañāṇo, somanassoti vissuto”ti. ;",
  "atk-s0501a5:338_0": "Kālena dhammasākacchā nāma padose vā paccūse vā dve suttantikā bhikkhū aññamaññaṁ suttantaṁ sākacchanti, vinayadharā vinayaṁ, ābhidhammikā abhidhammaṁ, jātakabhāṇakā jātakaṁ, aṭṭhakathikā aṭṭhakathaṁ, līnuddhatavicikicchāparetacittavisodhanatthaṁ vā tamhi tamhi kāle sākacchanti, ayaṁ kālena dhammasākacchā.",
  "atk-s0501a5:338_1": "Sā āgamabyattiādīnaṁ guṇānaṁ hetuto maṅgalanti vuccatīti.",
  "atk-s0501a5:339_0": "Evaṁ imissā gāthāya khanti, sovacassatā, samaṇadassanaṁ, kālena dhammasākacchāti cattāri maṅgalāni vuttāni.",
  "atk-s0501a5:339_1": "Maṅgalattañca nesaṁ tattha tattha vibhāvitamevāti.",
  "atk-s0501a5:340_0": "Niṭṭhitā khantī cāti imissā gāthāya atthavaṇṇanā.",
  "atk-s0501a5:341_0": "Tapocātigāthāvaṇṇanā",
  "atk-s0501a5:342_0": "11.",
  "atk-s0501a5:342_1": "Idāni tapo cāti ettha pāpake dhamme tapatīti tapo.",
  "atk-s0501a5:342_2": "Brahmaṁ cariyaṁ, brahmānaṁ vā cariyaṁ brahmacariyaṁ, seṭṭhacariyanti vuttaṁ hoti.",
  "atk-s0501a5:342_3": "Ariyasaccānaṁ dassanaṁ ariyasaccānadassanaṁ, ariyasaccāni dassanantipi eke, taṁ na sundaraṁ.",
  "atk-s0501a5:342_4": "Nikkhantaṁ vānatoti nibbānaṁ, sacchikaraṇaṁ sacchikiriyā, nibbānassa sacchikiriyā nibbānasacchikiriyā.",
  "atk-s0501a5:342_5": "Sesaṁ vuttanayamevāti ayaṁ padavaṇṇanā.",
  "atk-s0501a5:343_0": "Atthavaṇṇanā pana evaṁ veditabbā –",
  "atk-s0501a5:343_1": "tapo nāma abhijjhādomanassādīnaṁ tapanato indriyasaṁvaro, kosajjassa vā tapanato vīriyaṁ, tehi samannāgato puggalo ātāpīti vuccati.",
  "atk-s0501a5:343_2": "Svāyaṁ abhijjhādippahānajhānādippaṭilābhahetuto maṅgalanti veditabbo.",
  "atk-s0501a5:344_0": "Brahmacariyaṁ nāma methunaviratisamaṇadhammasāsanamaggānamadhivacanaṁ.",
  "atk-s0501a5:344_1": "Tathā hi “abrahmacariyaṁ pahāya brahmacārī hotī”ti evamādīsu methunavirati brahmacariyanti vuccati.",
  "atk-s0501a5:344_2": "“Bhagavati no, āvuso, brahmacariyaṁ vussatīti?",
  "atk-s0501a5:344_3": "Evamāvuso”ti evamādīsu samaṇadhammo.",
  "atk-s0501a5:344_4": "“Na tāvāhaṁ, pāpima, parinibbāyissāmi, yāva me idaṁ brahmacariyaṁ na iddhañceva bhavissati phītañca vitthārikaṁ bāhujañña”nti evamādīsu sāsanaṁ.",
  "atk-s0501a5:344_5": "“Ayameva kho, bhikkhu, ariyo aṭṭhaṅgiko maggo brahmacariyaṁ.",
  "atk-s0501a5:344_6": "Seyyathidaṁ, sammādiṭṭhī”ti evamādīsu maggo.",
  "atk-s0501a5:344_7": "Idha pana ariyasaccadassanena parato maggassa saṅgahitattā avasesaṁ sabbampi vaṭṭati.",
  "atk-s0501a5:344_8": "Tañcetaṁ uparūpari nānappakāravisesādhigamahetuto maṅgalanti veditabbaṁ.",
  "atk-s0501a5:345_0": "Ariyasaccāna dassanaṁ nāma kumārapañhe vuttānaṁ catunnaṁ ariyasaccānaṁ abhisamayavasena maggadassanaṁ, taṁ saṁsāradukkhavītikkamahetuto maṅgalanti vuccati.",
  "atk-s0501a5:346_0": "Nibbānasacchikiriyā nāma idha arahattaphalaṁ nibbānanti adhippetaṁ.",
  "atk-s0501a5:346_1": "Tampi hi pañcagativānanena vānasaññitāya taṇhāya nikkhantattā nibbānanti vuccati.",
  "atk-s0501a5:346_2": "Tassa patti vā paccavekkhaṇā vā sacchikiriyāti vuccati.",
  "atk-s0501a5:346_3": "Itarassa pana nibbānassa ariyasaccānaṁ dassaneneva sacchikiriyā siddhā, tenetaṁ idha nādhippetaṁ.",
  "atk-s0501a5:346_4": "Evamesā nibbānasacchikiriyā diṭṭhadhammikasukhavihārādihetuto maṅgalanti veditabbā.",
  "atk-s0501a5:347_0": "Evaṁ imissā gāthāya tapo brahmacariyaṁ, ariyasaccānaṁ dassanaṁ, nibbānasacchikiriyāti cattāri maṅgalāni vuttāni.",
  "atk-s0501a5:347_1": "Maṅgalattañca nesaṁ tattha tattha vibhāvitamevāti.",
  "atk-s0501a5:348_0": "Niṭṭhitā tapo cāti imissā gāthāya atthavaṇṇanā.",
  "atk-s0501a5:349_0": "Phuṭṭhassalokadhammehītigāthāvaṇṇanā",
  "atk-s0501a5:350_0": "12.",
  "atk-s0501a5:350_1": "Idāni phuṭṭhassa lokadhammehīti ettha phuṭṭhassāti phusitassa chupitassa sampattassa.",
  "atk-s0501a5:350_2": "Loke dhammā lokadhammā, yāva lokappavatti, tāva anivattakā dhammāti vuttaṁ hoti.",
  "atk-s0501a5:350_3": "Cittanti mano mānasaṁ.",
  "atk-s0501a5:350_4": "Yassāti navassa vā majjhimassa vā therassa vā.",
  "atk-s0501a5:350_5": "Na kampatīti na calati na vedhati.",
  "atk-s0501a5:350_6": "Asokanti nissokaṁ abbūḷhasokasallaṁ.",
  "atk-s0501a5:350_7": "Virajanti vigatarajaṁ viddhaṁsitarajaṁ.",
  "atk-s0501a5:350_8": "Khemanti abhayaṁ nirupaddavaṁ.",
  "atk-s0501a5:350_9": "Sesaṁ vuttanayamevāti ayaṁ padavaṇṇanā.",
  "atk-s0501a5:351_0": "Atthavaṇṇanā pana evaṁ veditabbā –",
  "atk-s0501a5:351_1": "phuṭṭhassa lokadhammehi cittaṁyassana kampati nāma yassa lābhālābhādīhi aṭṭhahi lokadhammehi phuṭṭhassa ajjhotthaṭassa cittaṁ na kampati na calati na vedhati, tassa taṁ cittaṁ kenaci akampanīyalokuttamabhāvāvahanato maṅgalanti veditabbaṁ.",
  "atk-s0501a5:352_0": "Kassa ca etehi phuṭṭhassa cittaṁ na kampatīti?",
  "atk-s0501a5:352_1": "Arahato khīṇāsavassa, na aññassa kassaci.",
  "atk-s0501a5:352_2": "Vuttañhetaṁ –",
  "atk-s0501a5:353_0": "“Selo yathā ekagghano, vātena na samīrati;",
  "atk-s0501a5:354_0": "Evaṁ rūpā rasā saddā, gandhā phassā ca kevalā.",
  "atk-s0501a5:355_0": "“Iṭṭhā dhammā aniṭṭhā ca, na pavedhenti tādino;",
  "atk-s0501a5:356_0": "Ṭhitaṁ cittaṁ vippamuttaṁ, vayañcassānupassatī”ti. ;",
  "atk-s0501a5:357_0": "Asokaṁ nāma khīṇāsavasseva cittaṁ.",
  "atk-s0501a5:357_1": "Tañhi yvāyaṁ “soko socanā socitattaṁ antosoko antoparisoko cetaso parinijjhāyitatta”ntiādinā nayena vuccati soko, tassa abhāvato asokaṁ.",
  "atk-s0501a5:357_2": "Keci nibbānaṁ vadanti, taṁ purimapadena nānusandhiyati.",
  "atk-s0501a5:357_3": "Yathā ca asokaṁ, evaṁ virajaṁ khemantipi khīṇāsavasseva cittaṁ.",
  "atk-s0501a5:357_4": "Tañhi rāgadosamoharajānaṁ vigatattā virajaṁ, catūhi ca yogehi khemattā khemaṁ, yato etaṁ tena tenākārena tamhi tamhi pavattikkhaṇe gahetvā niddiṭṭhavasena tividhampi appavattakkhandhatādilokuttamabhāvāvahanato āhuneyyādibhāvāvahanato ca maṅgalanti veditabbaṁ.",
  "atk-s0501a5:358_0": "Evaṁ imissā gāthāya aṭṭhalokadhammehi akampitacittaṁ, asokacittaṁ, virajacittaṁ, khemacittanti cattāri maṅgalāni vuttāni.",
  "atk-s0501a5:358_1": "Maṅgalattañca nesaṁ tattha tattha vibhāvitamevāti.",
  "atk-s0501a5:359_0": "Niṭṭhitā phuṭṭhassa lokadhammehīti imissā gāthāya atthavaṇṇanā.",
  "atk-s0501a5:360_0": "Etādisānītigāthāvaṇṇanā",
  "atk-s0501a5:361_0": "13.",
  "atk-s0501a5:361_1": "Evaṁ bhagavā asevanā ca bālānantiādīhi dasahi gāthāhi aṭṭhatiṁsa mahāmaṅgalāni kathetvā idāni etāneva attanā vuttamaṅgalāni thunanto “etādisāni katvānā”ti avasānagāthamabhāsi.",
  "atk-s0501a5:362_0": "Tassāyamatthavaṇṇanā –",
  "atk-s0501a5:362_1": "etādisānīti etāni īdisāni mayā vuttappakārāni bālānaṁ asevanādīni.",
  "atk-s0501a5:362_2": "Katvānāti katvā.",
  "atk-s0501a5:362_3": "Katvāna katvā karitvāti hi atthato anaññaṁ.",
  "atk-s0501a5:362_4": "Sabbatthamaparājitāti sabbattha khandhakilesābhisaṅkhāradevaputtamārappabhedesu catūsu paccatthikesu ekenāpi aparājitā hutvā, sayameva te cattāro māre parājetvāti vuttaṁ hoti.",
  "atk-s0501a5:362_5": "Makāro cettha padasandhikaramattoti viññātabbo.",
  "atk-s0501a5:363_0": "Sabbattha sotthiṁ gacchantīti etādisāni maṅgalāni katvā catūhi mārehi aparājitā hutvā sabbattha idhalokaparalokesu ṭhānacaṅkamanādīsu ca sotthiṁ gacchanti, bālasevanādīhi ye uppajjeyyuṁ āsavā vighātapariḷāhā, tesaṁ abhāvā sotthiṁ gacchanti, anupaddutā anupasaṭṭhā khemino appaṭibhayā gacchantīti vuttaṁ hoti.",
  "atk-s0501a5:363_1": "Anunāsiko cettha gāthābandhasukhatthaṁ vuttoti veditabbo.",
  "atk-s0501a5:364_0": "Taṁ tesaṁ maṅgalamuttamanti iminā gāthāpadena bhagavā desanaṁ niṭṭhāpesi. Kathaṁ?",
  "atk-s0501a5:364_1": "Evaṁ, devaputta, ye etādisāni karonti, te yasmā sabbattha sotthiṁ gacchanti, tasmā taṁ bālānaṁ asevanādiaṭṭhatiṁsavidhampi tesaṁ etādisakārakānaṁ maṅgalamuttamaṁ seṭṭhaṁ pavaranti gaṇhāhīti.",
  "atk-s0501a5:365_0": "Evañca bhagavatā niṭṭhāpitāya desanāya pariyosāne koṭisatasahassadevatāyo arahattaṁ pāpuṇiṁsu, sotāpattisakadāgāmianāgāmiphalasampattānaṁ gaṇanā asaṅkhyeyyā ahosi.",
  "atk-s0501a5:365_1": "Atha bhagavā dutiyadivase ānandattheraṁ āmantesi –",
  "atk-s0501a5:365_2": "“imaṁ pana, ānanda, rattiṁ aññatarā devatā maṁ upasaṅkamitvā maṅgalapañhaṁ pucchi, athassāhaṁ aṭṭhatiṁsa maṅgalāni abhāsiṁ, uggaṇhāhi, ānanda, imaṁ maṅgalapariyāyaṁ, uggahetvā bhikkhū vācehī”ti.",
  "atk-s0501a5:365_3": "Thero uggahetvā bhikkhū vācesi.",
  "atk-s0501a5:365_4": "Tayidaṁ ācariyaparamparāya ābhataṁ yāvajjatanā pavattati, “evamidaṁ brahmacariyaṁ iddhañceva phītañca vitthārikaṁ bāhujaññaṁ puthubhūtaṁ yāva devamanussehi suppakāsita”nti veditabbaṁ.",
  "atk-s0501a5:366_0": "Idāni etesveva maṅgalesu ñāṇaparicayapāṭavatthaṁ ayamādito pabhuti yojanā –",
  "atk-s0501a5:366_1": "evamime idhalokaparalokalokuttarasukhakāmā sattā bālajanasevanaṁ pahāya, paṇḍite nissāya, pūjaneyye pūjetvā, patirūpadesavāsena pubbe ca katapuññatāya kusalappavattiyaṁ codiyamānā attānaṁ sammā paṇidhāya, bāhusaccasippavinayehi alaṅkatattabhāvā, vinayānurūpaṁ subhāsitaṁ bhāsamānā, yāva gihibhāvaṁ na vijahanti, tāva mātāpitūpaṭṭhānena porāṇaṁ iṇamūlaṁ visodhayamānā, puttadārasaṅgahena navaṁ iṇamūlaṁ payojayamānā, anākulakammantatāya dhanadhaññādisamiddhiṁ pāpuṇantā, dānena bhogasāraṁ dhammacariyāya jīvitasārañca gahetvā, ñātisaṅgahena sakajanahitaṁ anavajjakammantatāya parajanahitañca karontā, pāpaviratiyā parūpaghātaṁ majjapānasaṁyamena attūpaghātañca vivajjetvā, dhammesu appamādena kusalapakkhaṁ vaḍḍhetvā, vaḍḍhitakusalatāya gihibyañjanaṁ ohāya pabbajitabhāve ṭhitāpi buddhabuddhasāvakūpajjhāyācariyādīsu gāravena nivātena ca vattasampadaṁ ārādhetvā, santuṭṭhiyā paccayagedhaṁ pahāya, kataññutāya sappurisabhūmiyaṁ ṭhatvā, dhammassavanena cittalīnataṁ pahāya, khantiyā sabbaparissaye abhibhavitvā, sovacassatāya sanāthaṁ attānaṁ katvā, samaṇadassanena paṭipattipayogaṁ passantā, dhammasākacchāya kaṅkhāṭṭhāniyesu dhammesu kaṅkhaṁ vinodetvā, indriyasaṁvaratapena sīlavisuddhiṁ samaṇadhammabrahmacariyena cittavisuddhiṁ tato parā ca catasso visuddhiyo sampādentā, imāya paṭipadāya ariyasaccadassanapariyāyaṁ ñāṇadassanavisuddhiṁ patvā arahattaphalasaṅkhyaṁ nibbānaṁ sacchikaronti, yaṁ sacchikaritvā sinerupabbato viya vātavuṭṭhīhi aṭṭhahi lokadhammehi avikampamānacittā asokā virajā khemino honti.",
  "atk-s0501a5:366_2": "Ye ca khemino honti, te sabbattha ekenapi aparājitā honti, sabbattha sotthiṁ gacchanti.",
  "atk-s0501a5:366_3": "Tenāha bhagavā –",
  "atk-s0501a5:367_0": "“Etādisāni katvāna, sabbatthamaparājitā;",
  "atk-s0501a5:368_0": "Sabbattha sotthiṁ gacchanti, taṁ tesaṁ maṅgalamuttama”nti.",
  "atk-s0501a5:369_0": "Paramatthajotikāya khuddakapāṭha-aṭṭhakathāya",
  "atk-s0501a5:370_0": "Maṅgalasuttavaṇṇanā niṭṭhitā."
}