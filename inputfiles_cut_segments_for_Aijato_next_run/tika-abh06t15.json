{
  "tika-abh06t15:0_0": "15. Pannarasamo paricchedo",
  "tika-abh06t15:1_0": "Arūpāvacarasamādhibhāvanāniddeso",
  "tika-abh06t15:2_0": "980.",
  "tika-abh06t15:3_0": "Rūpārūpamatītena, rūpārūpādivedinā;",
  "tika-abh06t15:4_0": "Yāni cārūpapuññāni, sarūpenīritāni tu.",
  "tika-abh06t15:5_0": "981.",
  "tika-abh06t15:6_0": "Tesaṁ dāni pavakkhāmi, bhāvanānayamuttamaṁ;",
  "tika-abh06t15:7_0": "Yogāvacarabhikkhūnaṁ, hitatthāya samāsato.",
  "tika-abh06t15:8_0": "982.",
  "tika-abh06t15:9_0": "“Rūpe kho vijjamānasmiṁ, daṇḍādānādayo siyuṁ;",
  "tika-abh06t15:10_0": "Anekāpi panābādhā, cakkhurogādayo”iti.",
  "tika-abh06t15:11_0": "983.",
  "tika-abh06t15:12_0": "Rūpe ādīnavaṁ disvā, rūpe nibbindamānaso;",
  "tika-abh06t15:13_0": "Tassātikkamanatthāya, arūpaṁ paṭipajjati.",
  "tika-abh06t15:14_0": "984.",
  "tika-abh06t15:15_0": "Tamhā kasiṇarūpāpi, so nibbijja visārado;",
  "tika-abh06t15:16_0": "Apakkamitukāmo ca, sūkarābhihatova sā.",
  "tika-abh06t15:17_0": "985.",
  "tika-abh06t15:18_0": "Catutthe pana jhānasmiṁ, hutvā ciṇṇavasī vasī;",
  "tika-abh06t15:19_0": "Catutthajjhānato dhīmā, vuṭṭhāya vidhinā puna.",
  "tika-abh06t15:20_0": "986.",
  "tika-abh06t15:21_0": "Karoti panidaṁ cittaṁ, rūpamārammaṇaṁ yato;",
  "tika-abh06t15:22_0": "Āsannasomanassañca, thūlasantavimokkhato.",
  "tika-abh06t15:23_0": "987.",
  "tika-abh06t15:24_0": "Iti ādīnavaṁ disvā, catutthe tattha sabbaso;",
  "tika-abh06t15:25_0": "Nikantiṁ pariyādāya, paṭhamāruppañca santato.",
  "tika-abh06t15:26_0": "988.",
  "tika-abh06t15:27_0": "Cakkavāḷapariyantaṁ, yattakaṁ vā panicchati;",
  "tika-abh06t15:28_0": "Tattakaṁ pattharitvāna, phuṭṭhokāsañca tena taṁ.",
  "tika-abh06t15:29_0": "989.",
  "tika-abh06t15:30_0": "Ākāso iti vānanto,",
  "tika-abh06t15:31_0": "Ākāso iti vā puna;",
  "tika-abh06t15:32_0": "Manasā hi karontova,",
  "tika-abh06t15:33_0": "Ugghāṭeti pavuccati.",
  "tika-abh06t15:34_0": "990.",
  "tika-abh06t15:35_0": "Ugghāṭento hi kasiṇaṁ, na saṁvelleti taṁ pana;",
  "tika-abh06t15:36_0": "Na cuddharati so yogī, pūvaṁ viya kapālato.",
  "tika-abh06t15:37_0": "991.",
  "tika-abh06t15:38_0": "Kevalaṁ pana taṁ neva, āvajjati na pekkhati;",
  "tika-abh06t15:39_0": "Nāvajjanto napekkhanto, ugghāṭeti hi nāmaso.",
  "tika-abh06t15:40_0": "992.",
  "tika-abh06t15:41_0": "Kasiṇugghāṭimākāsaṁ, nimittaṁ pana taṁva so;",
  "tika-abh06t15:42_0": "Ākāso iti cittena, āvajjati punappunaṁ.",
  "tika-abh06t15:43_0": "993.",
  "tika-abh06t15:44_0": "Āvajjato hi tassevaṁ,",
  "tika-abh06t15:45_0": "Karoto takkāhatampi ca;",
  "tika-abh06t15:46_0": "Pañca nīvaraṇā tassa,",
  "tika-abh06t15:47_0": "Vikkhambhanti hi sabbaso.",
  "tika-abh06t15:48_0": "994.",
  "tika-abh06t15:49_0": "Āsevati ca bhāveti, taṁ nimittaṁ punappunaṁ;",
  "tika-abh06t15:50_0": "Karoto pana tasseva, santacittassa yogino.",
  "tika-abh06t15:51_0": "995.",
  "tika-abh06t15:52_0": "Tatrākāse panāppeti, paṭhamāruppamānasaṁ;",
  "tika-abh06t15:53_0": "Idhāpi purime bhāge, tīṇi cattāri vā pana.",
  "tika-abh06t15:54_0": "996.",
  "tika-abh06t15:55_0": "Javanāni upekkhāya, sampayuttāni honti hi;",
  "tika-abh06t15:56_0": "Catutthaṁ pañcamaṁ vāpi, hoti āruppamānasaṁ.",
  "tika-abh06t15:57_0": "997.",
  "tika-abh06t15:58_0": "Puna bhāvetukāmena, dutiyāruppamānasaṁ;",
  "tika-abh06t15:59_0": "Suciṇṇavasinā hutvā, paṭhamāruppamānase.",
  "tika-abh06t15:60_0": "998.",
  "tika-abh06t15:61_0": "Āsannarūpāvacara-jjhānapaccatthikanti ca;",
  "tika-abh06t15:62_0": "Dutiyāruppacittaṁva, na ca santamidanti ca.",
  "tika-abh06t15:63_0": "999.",
  "tika-abh06t15:64_0": "Evamādīnavaṁ disvā, paṭhamāruppamānase;",
  "tika-abh06t15:65_0": "Nikantiṁ pariyādāya, dutiyaṁ santato pana.",
  "tika-abh06t15:66_0": "1000.",
  "tika-abh06t15:67_0": "Tamākāsaṁ pharitvāna, pavattamānasaṁ pana;",
  "tika-abh06t15:68_0": "Tañca viññāṇamiccevaṁ, kattabbaṁ manasā bahuṁ.",
  "tika-abh06t15:69_0": "1001.",
  "tika-abh06t15:70_0": "Āvajjanañca kattabbaṁ, tathā takkāhatampi ca;",
  "tika-abh06t15:71_0": "“Ananta”nti “ananta”nti, kātabbaṁ manasā nidha.",
  "tika-abh06t15:72_0": "1002.",
  "tika-abh06t15:73_0": "Tasmiṁ pana nimittasmiṁ, vicārentassa mānasaṁ;",
  "tika-abh06t15:74_0": "Upacārena taṁ cittaṁ, samādhiyati yogino.",
  "tika-abh06t15:75_0": "1003.",
  "tika-abh06t15:76_0": "Āsevati ca bhāveti, taṁ nimittaṁ punappunaṁ;",
  "tika-abh06t15:77_0": "Tassa cevaṁ karontassa, satisampannacetaso.",
  "tika-abh06t15:78_0": "1004.",
  "tika-abh06t15:79_0": "Ākāsaṁ phusaviññāṇe, dutiyāruppamānasaṁ;",
  "tika-abh06t15:80_0": "Appeti appanā yasmiṁ, nayo vuttanayova so.",
  "tika-abh06t15:81_0": "1005.",
  "tika-abh06t15:82_0": "Ākāsoyamanantoti, evamākāsameva taṁ;",
  "tika-abh06t15:83_0": "Pharitvā pavattaviññāṇaṁ, “viññāṇañca”nti vuccati.",
  "tika-abh06t15:84_0": "1006.",
  "tika-abh06t15:85_0": "Manakkāravasenāpi, anantaṁ paridīpitaṁ;",
  "tika-abh06t15:86_0": "“Viññāṇānanta”micceva, vattabbaṁ panidaṁ siyā.",
  "tika-abh06t15:87_0": "1007.",
  "tika-abh06t15:88_0": "Atha bhāvetukāmena, tatiyāruppamānasaṁ;",
  "tika-abh06t15:89_0": "Suciṇṇavasinā hutvā, dutiyāruppamānase.",
  "tika-abh06t15:90_0": "1008.",
  "tika-abh06t15:91_0": "Āsannapaṭhamāruppa-cittapaccatthikanti ca;",
  "tika-abh06t15:92_0": "Tatiyāruppacittaṁva, na ca santamidanti ca.",
  "tika-abh06t15:93_0": "1009.",
  "tika-abh06t15:94_0": "Evamādīnavaṁ disvā, dutiyāruppamānase;",
  "tika-abh06t15:95_0": "Nikantiṁ pariyādāya, tatiyaṁ santato pana.",
  "tika-abh06t15:96_0": "1010.",
  "tika-abh06t15:97_0": "Evaṁ manasi katvāna, kātabbo manasā puna;",
  "tika-abh06t15:98_0": "Paṭhamāruppaviññāṇā-bhāvo tasseva suññato.",
  "tika-abh06t15:99_0": "1011.",
  "tika-abh06t15:100_0": "Taṁ panākāsaviññāṇaṁ, akatvā manasā puna;",
  "tika-abh06t15:101_0": "“Natthi natthī”ti vātena, “suññaṁ suñña”nti vā tato.",
  "tika-abh06t15:102_0": "1012.",
  "tika-abh06t15:103_0": "Āvajjitabbamevañhi, kattabbaṁ manasāpi ca;",
  "tika-abh06t15:104_0": "Takkāhatañca kātabbaṁ, punappunaṁva dhīmatā.",
  "tika-abh06t15:105_0": "1013.",
  "tika-abh06t15:106_0": "Tasmiṁ nimitte tassevaṁ, vicārentassa mānasaṁ;",
  "tika-abh06t15:107_0": "Sati tiṭṭhati bhiyyopi, samādhiyati mānasaṁ.",
  "tika-abh06t15:108_0": "1014.",
  "tika-abh06t15:109_0": "Āsevati ca bhāveti, taṁ nimittaṁ punappunaṁ;",
  "tika-abh06t15:110_0": "Tassa cevaṁ karontassa, satisampannacetaso.",
  "tika-abh06t15:111_0": "1015.",
  "tika-abh06t15:112_0": "Kasiṇugghāṭimākāsaṁ, pharitvāna samantato;",
  "tika-abh06t15:113_0": "Viññāṇassa pavattassa, natthibhāve abhāvake.",
  "tika-abh06t15:114_0": "1016.",
  "tika-abh06t15:115_0": "Tatiyāruppaviññāṇaṁ,",
  "tika-abh06t15:116_0": "Taṁ panāppeti yogino;",
  "tika-abh06t15:117_0": "Appanāya nayopettha,",
  "tika-abh06t15:118_0": "Hoti vuttanayova so.",
  "tika-abh06t15:119_0": "1017.",
  "tika-abh06t15:120_0": "Ākāsagataviññāṇaṁ, dutiyāruppacakkhunā;",
  "tika-abh06t15:121_0": "Passanto viharitvāna, “natthi natthī”tiādinā.",
  "tika-abh06t15:122_0": "1018.",
  "tika-abh06t15:123_0": "Parikammamanakkāre, tasmiṁ antarahite pana;",
  "tika-abh06t15:124_0": "Tassāpagamamattaṁva, passanto vasatī ca so.",
  "tika-abh06t15:125_0": "1019.",
  "tika-abh06t15:126_0": "Sannipātaṁ yathā koci, disvā saṅghassa katthaci;",
  "tika-abh06t15:127_0": "Gate saṅghe tu taṁ ṭhānaṁ, suññamevānupassati.",
  "tika-abh06t15:128_0": "1020.",
  "tika-abh06t15:129_0": "Puna bhāvetukāmena, catutthāruppamānasaṁ;",
  "tika-abh06t15:130_0": "Suciṇṇavasinā hutvā, tatiyāruppamānase.",
  "tika-abh06t15:131_0": "1021.",
  "tika-abh06t15:132_0": "Āsannadutiyāruppa-cittapaccatthikanti ca;",
  "tika-abh06t15:133_0": "Catutthāruppacittaṁva, na ca santamidanti ca.",
  "tika-abh06t15:134_0": "1022.",
  "tika-abh06t15:135_0": "Evamādīnavaṁ disvā, tatiyāruppamānase;",
  "tika-abh06t15:136_0": "Nikantiṁ pariyādāya, catutthaṁ santato pana.",
  "tika-abh06t15:137_0": "1023.",
  "tika-abh06t15:138_0": "Evaṁ manasi katvāna, puna tattheva dhīmatā;",
  "tika-abh06t15:139_0": "Abhāvārammaṇaṁ katvā, sampavattamidaṁ mano.",
  "tika-abh06t15:140_0": "1024.",
  "tika-abh06t15:141_0": "“Santaṁ santamidaṁ citta”-miccevaṁ taṁ punappunaṁ;",
  "tika-abh06t15:142_0": "Hoti āvajjitabbañca, kātabbaṁ manasāpi ca.",
  "tika-abh06t15:143_0": "1025.",
  "tika-abh06t15:144_0": "Tasmiṁ nimitte tassevaṁ, vicārentassa mānasaṁ;",
  "tika-abh06t15:145_0": "Sati tiṭṭhati bhiyyopi, samādhiyati mānasaṁ.",
  "tika-abh06t15:146_0": "1026.",
  "tika-abh06t15:147_0": "Āsevati ca bhāveti, taṁ nimittaṁ punappunaṁ;",
  "tika-abh06t15:148_0": "Tassa cevaṁ karontassa, satisampannacetaso.",
  "tika-abh06t15:149_0": "1027.",
  "tika-abh06t15:150_0": "Tatiyāruppasaṅkhāta-khandhesu ca catūsupi;",
  "tika-abh06t15:151_0": "Catutthāruppaviññāṇaṁ, taṁ panāppeti yogino.",
  "tika-abh06t15:152_0": "1028.",
  "tika-abh06t15:153_0": "Appanāya nayopettha, heṭṭhā vuttanayūpamo;",
  "tika-abh06t15:154_0": "Apicettha visesoyaṁ, veditabbo vibhāvinā.",
  "tika-abh06t15:155_0": "1029.",
  "tika-abh06t15:156_0": "“Aho santā vatāya”nti, samāpatti padissati;",
  "tika-abh06t15:157_0": "Yā panābhāvamattampi, katvā ṭhassati gocaraṁ.",
  "tika-abh06t15:158_0": "1030.",
  "tika-abh06t15:159_0": "Santārammaṇatāyeva, “santāya”nti vipassati;",
  "tika-abh06t15:160_0": "Santato ce manakkāro, kathañca samatikkamo.",
  "tika-abh06t15:161_0": "1031.",
  "tika-abh06t15:162_0": "Anāpajjitukāmattā, hoteva samatikkamo;",
  "tika-abh06t15:163_0": "“Samāpajjāmahameta”-miccābhogo na vijjati.",
  "tika-abh06t15:164_0": "1032.",
  "tika-abh06t15:165_0": "Santato taṁ karonto hi, manasā sukhumaṁ paraṁ;",
  "tika-abh06t15:166_0": "Asaññaṁ pana dubbalyaṁ, pāpuṇāti mahaggataṁ.",
  "tika-abh06t15:167_0": "1033.",
  "tika-abh06t15:168_0": "Nevasaññī ca nāsaññī,",
  "tika-abh06t15:169_0": "Yāya saññāya hoti so;",
  "tika-abh06t15:170_0": "Na kevalaṁ tu saññāva,",
  "tika-abh06t15:171_0": "Edisī atha kho pana.",
  "tika-abh06t15:172_0": "1034.",
  "tika-abh06t15:173_0": "Evameva bhavantettha, sukhumā vedanādayo;",
  "tika-abh06t15:174_0": "Pattamakkhanatelena, maggasmiṁ udakena ca.",
  "tika-abh06t15:175_0": "1035.",
  "tika-abh06t15:176_0": "Sāvetabbo ayaṁ attho, catutthāruppabodhane;",
  "tika-abh06t15:177_0": "Paṭusaññāya kiccassa, nevakkaraṇato ayaṁ.",
  "tika-abh06t15:178_0": "1036.",
  "tika-abh06t15:179_0": "“Nevasaññā”ti niddiṭṭhā, catutthāruppasambhavā;",
  "tika-abh06t15:180_0": "Paṭusaññāya kiccaṁ sā, kātuṁ sakkoti neva ca.",
  "tika-abh06t15:181_0": "1037.",
  "tika-abh06t15:182_0": "Yathā dahanakiccaṁ tu, tejodhātu sukhodake;",
  "tika-abh06t15:183_0": "Sā saṅkhārāvasesattā, sukhumattena vijjati;",
  "tika-abh06t15:184_0": "Tasmā pana ca sā saññā, “nāsaññā”ti pavuccati.",
  "tika-abh06t15:185_0": "1038.",
  "tika-abh06t15:186_0": "Etā hi rūpamākāsaṁ,",
  "tika-abh06t15:187_0": "Viññāṇaṁ tadabhāvakaṁ;",
  "tika-abh06t15:188_0": "Atikkamitvā kamato,",
  "tika-abh06t15:189_0": "Catasso honti āha ca.",
  "tika-abh06t15:190_0": "1039.",
  "tika-abh06t15:191_0": "“Ārammaṇātikkamato, catassopi bhavantimā;",
  "tika-abh06t15:192_0": "Aṅgātikkamametāsaṁ, na icchanti vibhāvino.",
  "tika-abh06t15:193_0": "1040.",
  "tika-abh06t15:194_0": "Supaṇītatarā honti,",
  "tika-abh06t15:195_0": "Pacchimā pacchimā idha;",
  "tika-abh06t15:196_0": "Upamā tattha viññeyyā,",
  "tika-abh06t15:197_0": "Pāsādatalasāṭikā”ti.",
  "tika-abh06t15:198_0": "1041.",
  "tika-abh06t15:199_0": "Saṅkhepena mayāruppa-samāpattinayo ayaṁ;",
  "tika-abh06t15:200_0": "Dassito dassito suddha-dassinā piyadassinā.",
  "tika-abh06t15:201_0": "1042.",
  "tika-abh06t15:202_0": "Rūpārūpajjhānasamāpattividhānaṁ,",
  "tika-abh06t15:203_0": "Jānātimaṁ sārataraṁ yo pana bhikkhu;",
  "tika-abh06t15:204_0": "Rūpārūpajjhānasamāpattīsu dakkho,",
  "tika-abh06t15:205_0": "Rūpārūpaṁ yāti bhavaṁ so abhibhuyya.",
  "tika-abh06t15:206_0": "Iti abhidhammāvatāre arūpāvacarasamādhibhāvanāniddeso nāma",
  "tika-abh06t15:207_0": "Pannarasamo paricchedo."
}