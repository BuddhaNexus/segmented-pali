{
  "mil7.5.6:0.1_0": "Milindapañha",
  "mil7.5.6:0.2_0": "Opammakathāpañha",
  "mil7.5.6:0.3_0": "Upacikāvagga",
  "mil7.5.6:0.4_0": "6. Jarasiṅgālaṅgapañha",
  "mil7.5.6:1.1_0": "“Bhante nāgasena, ‘jarasiṅgālassa dve aṅgāni gahetabbānī’ti yaṁ vadesi, katamāni tāni dve aṅgāni gahetabbānī”ti?",
  "mil7.5.6:1.2_0": "“Yathā, mahārāja, jarasiṅgālo bhojanaṁ paṭilabhitvā ajigucchamāno yāvadatthaṁ āharayati;",
  "mil7.5.6:1.3_0": "evameva kho, mahārāja, yoginā yogāvacarena bhojanaṁ paṭilabhitvā ajigucchamānena sarīrayāpanamattameva paribhuñjitabbaṁ.",
  "mil7.5.6:1.4_0": "Idaṁ, mahārāja, jarasiṅgālassa paṭhamaṁ aṅgaṁ gahetabbaṁ.",
  "mil7.5.6:1.5_0": "Bhāsitampetaṁ, mahārāja, therena mahākassapena—",
  "mil7.5.6:2.1_0": "‘Senāsanamhā oruyha,",
  "mil7.5.6:2.2_0": "gāmaṁ piṇḍāya pāvisiṁ;",
  "mil7.5.6:2.3_0": "Bhuñjantaṁ purisaṁ kuṭṭhiṁ,",
  "mil7.5.6:2.4_0": "sakkacca naṁ upaṭṭhahiṁ.",
  "mil7.5.6:3.1_0": "So me pakkena hatthena,",
  "mil7.5.6:3.2_0": "ālopaṁ upanāmayi;",
  "mil7.5.6:3.3_0": "Ālopaṁ pakkhipantassa,",
  "mil7.5.6:3.4_0": "aṅgulipettha chijjatha.",
  "mil7.5.6:4.1_0": "Kuṭṭamūlañca nissāya,",
  "mil7.5.6:4.2_0": "ālopaṁ taṁ abhuñjisaṁ;",
  "mil7.5.6:4.3_0": "Bhuñjamāne vā bhutte vā,",
  "mil7.5.6:4.4_0": "jegucchaṁ me na vijjatī’ti.",
  "mil7.5.6:5.1_0": "Puna caparaṁ, mahārāja, jarasiṅgālo bhojanaṁ paṭilabhitvā na vicināti lūkhaṁ vā paṇītaṁ vāti;",
  "mil7.5.6:5.2_0": "evameva kho, mahārāja, yoginā yogāvacarena bhojanaṁ paṭilabhitvā na vicinitabbaṁ ‘lūkhaṁ vā paṇītaṁ vā sampannaṁ vā asampannaṁ vā’ti, yathāladdhena santussitabbaṁ.",
  "mil7.5.6:5.3_0": "Idaṁ, mahārāja, jarasiṅgālassa dutiyaṁ aṅgaṁ gahetabbaṁ.",
  "mil7.5.6:5.4_0": "Bhāsitampetaṁ, mahārāja, therena upasenena vaṅgantaputtena—",
  "mil7.5.6:6.1_0": "‘Lūkhenapi ca santusse,",
  "mil7.5.6:6.2_0": "nāññaṁ patthe rasaṁ bahuṁ;",
  "mil7.5.6:6.3_0": "Rasesu anugiddhassa,",
  "mil7.5.6:6.4_0": "jhāne na ramate mano;",
  "mil7.5.6:6.5_0": "Itarītarena santuṭṭho,",
  "mil7.5.6:6.6_0": "sāmaññaṁ paripūratī’”ti.",
  "mil7.5.6:7.1_0": "Jarasiṅgālaṅgapañho chaṭṭho."
}