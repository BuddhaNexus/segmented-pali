{
  "tika-s0202t2:0_0": "3. Paribbājakavaggo",
  "tika-s0202t2:1_0": "1. Tevijjavacchasuttavaṇṇanā",
  "tika-s0202t2:2_0": "185.Tatthāti ekapuṇḍarīkasaññite paribbājakārāme.",
  "tika-s0202t2:2_1": "Anāgatapubbo lokiyasamudāhāravasena “cirassaṁ kho, bhante”tiādinā vuccati, ayaṁ panettha āgatapubbataṁ upādāya tathā vutto.",
  "tika-s0202t2:2_2": "Bhagavā hi kesañci vimuttijananatthaṁ, kesañci indriyaparipākatthaṁ, kesañci visesādhigamatthaṁ kadāci titthiyārāmaṁ upagacchati.",
  "tika-s0202t2:2_3": "Ananuññāya ṭhatvāti ananujānitabbe ṭhatvā.",
  "tika-s0202t2:2_4": "Anujānitabbaṁ siyā anaññātassa ñeyyassa abhāvato.",
  "tika-s0202t2:2_5": "Yāvatakañhi ñeyyaṁ, tāvatakaṁ bhagavato ñāṇaṁ, yāvatakañca bhagavato ñāṇaṁ tāvatakaṁ ñeyyaṁ.",
  "tika-s0202t2:2_6": "Tenevāha –",
  "tika-s0202t2:2_7": "“na tassa adiṭṭhamidhatthi kiñci, atho aviññātamajānitabba”ntiādi.",
  "tika-s0202t2:2_8": "Sabbaññutaññāṇena hi bhagavā āvajjetvā pajānāti.",
  "tika-s0202t2:2_9": "Vuttañhetaṁ “āvajjanapaṭibaddhaṁ buddhassa bhagavato ñāṇa”nti.",
  "tika-s0202t2:2_10": "Yadi evaṁ “caraṁ samāhito nāgo, tiṭṭhaṁ nāgo samāhito”ti idaṁ suttapadaṁ kathanti?",
  "tika-s0202t2:2_11": "Vikkhepābhāvadīpanapadametaṁ, na anāvajjanenapi ñāṇānaṁ pavattiparidīpanaṁ.",
  "tika-s0202t2:2_12": "Yaṁ panettha vattabbaṁ, taṁ heṭṭhā vitthārato vuttameva.",
  "tika-s0202t2:3_0": "186.Yāvadevāti idaṁ yathāruci pavatti viya aparāparuppattipi icchitabbāti tadabhāvaṁ dassento āha –",
  "tika-s0202t2:3_1": "“sakiṁ khīṇānaṁ āsavānaṁ puna khepetabbābhāvā”ti.",
  "tika-s0202t2:3_2": "Paccuppannajānanaguṇanti idaṁ dibbacakkhuñāṇassa paribhaṇḍañāṇaṁ anāgataṁsañāṇaṁ anādiyitvā vuttaṁ, tassa pana vasena anāgataṁsañāṇaguṇaṁ dassetīti vattabbaṁ siyā.",
  "tika-s0202t2:4_0": "Gihiparikkhāresūti vatthābharaṇādidhanadhaññādigihiparikkhāresu.",
  "tika-s0202t2:4_1": "Gihiliṅgaṁ pana appamāṇaṁ, tasmā gihibandhanaṁ chinditvā dukkhassantakarā hontiyeva.",
  "tika-s0202t2:4_2": "Sati pana dukkhassantakiriyāya gihiliṅge te na tiṭṭhantiyevāti dassento “yepī”tiādimāha.",
  "tika-s0202t2:4_3": "Sukkhāpetvā samucchinditvā.",
  "tika-s0202t2:4_4": "Arahattaṁ pattadivaseyeva pabbajanaṁ vā parinibbānaṁ vāti ayaṁ nayo na sabbasādhāraṇoti āha “bhūmadevatā pana tiṭṭhantī”ti.",
  "tika-s0202t2:4_5": "Tattha kāraṇavacanaṁ “nilīyanokāsassa atthitāyā”ti.",
  "tika-s0202t2:4_6": "Araññapabbatādipavivekaṭṭhānaṁ nilīyanokāso.",
  "tika-s0202t2:4_7": "Sesakāmabhaveti kāmaloke.",
  "tika-s0202t2:4_8": "Laḷitajanassāti ābharaṇālaṅkāranaccagītādivasena vilāsayuttajanassa.",
  "tika-s0202t2:5_0": "Sopīti “so aññatra ekenā”ti vutto sopi.",
  "tika-s0202t2:5_1": "Karato na karīyati pāpanti evaṁ na kiriyaṁ paṭibāhati.",
  "tika-s0202t2:5_2": "Yadi attānaṁyeva gahetvā katheti, atha kasmā mahāsatto tadā ājīvakapabbajjaṁ upagacchīti āha “tadā kirā”tiādi.",
  "tika-s0202t2:5_3": "Tassapīti na kevalaṁ aññesaṁ eva pāsaṇḍānaṁ, tassapi.",
  "tika-s0202t2:5_4": "Vīriyaṁ na hāpesīti tapojigucchavādaṁ samādiyitvā ṭhito virāgatthāya taṁ samādiṇṇavattaṁ na pariccaji, satthusāsanaṁ na chaḍḍesi. Tenāha –",
  "tika-s0202t2:5_5": "“kiriyavādī hutvā sagge nibbattatī”ti.",
  "tika-s0202t2:6_0": "Tevijjavacchasuttavaṇṇanāya līnatthappakāsanā samattā.",
  "tika-s0202t2:7_0": "2. Aggivacchasuttavaṇṇanā",
  "tika-s0202t2:8_0": "187.",
  "tika-s0202t2:8_1": "Lokassa sassatatāpavattipaṭikkhepavasena pavatto vādo ucchedavādo eva hotīti sassataggāhābhāve ucchedaggāhabhāvato puna paribbājakena “asassato loko”ti vadantena ucchedaggāho pucchito, bhagavatāpi so eva paṭikkhittoti āha “dutiye nāhaṁ ucchedadiṭṭhiko”ti.",
  "tika-s0202t2:8_2": "Antānantikādivasenāti ettha antānantikaggahaṇena antavā loko anantavā lokoti imaṁ vādadvayamāha.",
  "tika-s0202t2:8_3": "Ādi-saddena “taṁ jīvaṁ taṁ sarīra”ntiādivādacatukkaṁ saṅgaṇhāti, itaraṁ pana dvayaṁ sarūpeneva gahitanti.",
  "tika-s0202t2:8_4": "Paṭikkhepo veditabboti “tatiye nāhaṁ antavādiṭṭhiko, catutthe nāhaṁ anantavādiṭṭhiko”ti evamādinā paṭikkhepo veditabbo.",
  "tika-s0202t2:8_5": "“Hoti tathāgato paraṁ maraṇā”ti ayampi sassatavādo, so ca kho aparantakappikavasena, “sassato loko”ti pana pubbantakappikavasenāti ayametesaṁ viseso.",
  "tika-s0202t2:8_6": "“Na hoti tathāgato paraṁ maraṇā”ti ayampi ucchedavādo, so ca kho sattavasena, “asassato loko”ti pana sattasaṅkhāravasenāti vadanti.",
  "tika-s0202t2:9_0": "189.",
  "tika-s0202t2:9_1": "Sappatibhayaṁ uppajjanato saha dukkhenāti sadukkhaṁ.",
  "tika-s0202t2:9_2": "Tenāha “kilesadukkhenā”tiādi.",
  "tika-s0202t2:9_3": "Tesaṁyevāti kilesadukkhavipākadukkhānaṁyeva.",
  "tika-s0202t2:9_4": "Saupaghātakanti sabādhaṁ.",
  "tika-s0202t2:9_5": "Saupāyāsanti saparissamaṁ saupatāpaṁ sapīḷaṁ.",
  "tika-s0202t2:9_6": "Sapariḷāhanti sadarathaṁ.",
  "tika-s0202t2:10_0": "Kiñci diṭṭhigatanti imā tāva aṭṭha diṭṭhiyo mā hontu, atthi pana, bho gotama, yaṁ kiñci diṭṭhigataṁ gahitaṁ.",
  "tika-s0202t2:10_1": "Na hi tāya diṭṭhiyā vinā kañci samayaṁ pavattetuṁ yujjatīti adhippāyena pucchati.",
  "tika-s0202t2:10_2": "Apaviddhanti samucchedappahānavasena chaḍḍitaṁ.",
  "tika-s0202t2:10_3": "Paññāya diṭṭhanti vipassanāpaññāsahitāya maggapaññāya bhagavatā paṭividdhaṁ.",
  "tika-s0202t2:10_4": "Yattha uppajjanti, taṁ sattaṁ mathenti sammaddantīti mathitāti āha “mathitānanti tesaṁyeva vevacana”nti.",
  "tika-s0202t2:10_5": "Kañci dhammanti rūpadhammaṁ arūpadhammaṁ vā.",
  "tika-s0202t2:10_6": "Anupādiyitvāti aggahetvā.",
  "tika-s0202t2:11_0": "190.Na upetīti saṅkhaṁ na gacchatīti atthoti āha “na yujjatī”ti.",
  "tika-s0202t2:11_1": "Anujānitabbaṁ siyā anupādāvimuttassa kañcipi uppattiyā abhāvato.",
  "tika-s0202t2:11_2": "“Evaṁ vimuttacitto na upapajjatī”ti kāmañcetaṁ sabhāvapavedanaṁ parinibbānaṁ, eke pana ucchedavādino “mayampi ‘satto āyatiṁ na upapajjatī’ti vadāma, samaṇo gotamopi tathā vadatī”ti ucchedabhāveyeva patiṭṭhahissanti, tasmā bhagavā “na upapajjatīti kho vaccha na upetī”ti āha.",
  "tika-s0202t2:11_3": "“Upapajjatī”ti pana vutte sassatameva gaṇheyyāti yojanā.",
  "tika-s0202t2:11_4": "Sesadvayepi eseva nayo.",
  "tika-s0202t2:11_5": "Appatiṭṭhoti ucchedavādādivasena patiṭṭhārahito.",
  "tika-s0202t2:11_6": "Anālamboti tesaṁyeva vādānaṁ olambārammaṇassa abhāvena anālambo.",
  "tika-s0202t2:11_7": "Sukhapavesanaṭṭhānanti tesaññeva vādānaṁ sukhapavesanokāsaṁ mā labhatūti.",
  "tika-s0202t2:11_8": "Ananuññāya ṭhatvāti “na upapajjatī”tiādinā anujānitabbāya paṭiññāya ṭhānahetu.",
  "tika-s0202t2:11_9": "Anuññampīti anujānitabbampi dutiyapañhaṁ paṭikkhipi.",
  "tika-s0202t2:11_10": "Pariyatto pana dhammo atthato paccayākāro evāti āha “dhammoti paccayākāradhammo”ti.",
  "tika-s0202t2:11_11": "Aññattha payogenāti imamhā niyyānikasāsanā aññasmiṁ micchāsamaye pavattappayogena, aniyyānikaṁ vividhaṁ micchāpaṭipattiṁ paṭipajjantenāti attho.",
  "tika-s0202t2:11_12": "“Aññavādiyakenā”tipi pāṭho, paccayākārato aññākāradīpakaācariyavādaṁ paggayha tiṭṭhantenāti attho.",
  "tika-s0202t2:12_0": "191.Appaccayoti anupādāno, nirindhanoti attho.",
  "tika-s0202t2:13_0": "192.Yena rūpenāti yena bhūtupādādibhedena rūpadhammena.",
  "tika-s0202t2:13_1": "Taṁ rūpaṁ tappaṭibaddhasaṁyojanappahānena khīṇāsava-tathāgatassa pahīnaṁ anuppattidhammataṁ āpannaṁ.",
  "tika-s0202t2:13_2": "Tena vuttaṁ pāḷiyaṁ “anuppādadhamma”ntiādi.",
  "tika-s0202t2:13_3": "Aññesaṁ jānanāya abhāvaguṇatāya guṇagambhīro.",
  "tika-s0202t2:13_4": "“Ettakā guṇā”ti pamāṇaṁ gaṇhituṁ na sakkuṇeyyo.",
  "tika-s0202t2:13_5": "“Īdisā etassa guṇā”ti pariyogāhituṁ asakkuṇeyyatāya duppariyogāḷhoti.",
  "tika-s0202t2:13_6": "Dujjānoti agādhatāya gambhīro “ettakāni udakaḷhakasatānī”tiādinā pametuṁ na sakkāti appameyyo, tato eva dujjāno.",
  "tika-s0202t2:13_7": "Evamevānti yathā mahāsamuddo gambhīro appameyyo dujjāno, evameva khīṇāsavopi guṇavasena, tasmā ayaṁ rūpādiṁ gahetvā rūpītiādivohāro bhaveyya, parinibbutassa pana tadabhāvā tathā paññāpetuṁ na sakkā, tato taṁ ārabbha upapajjatītiādi na yujjeyya.",
  "tika-s0202t2:13_8": "Yathā pana vijjamāno eva jātavedo byattena purisena nīyamāno puratthimādidisaṁ gatoti vucceyya, na nibbuto, evaṁ khīṇāsavopīti dassento “evamevā”tiādimāha.",
  "tika-s0202t2:14_0": "Aniccatāti ettha aniccatāgahaṇaṁ asāranidassanaṁ.",
  "tika-s0202t2:14_1": "Tena yathā so sālarukkho sākhāpalāsādiasārāpagamena suddho sāre patiṭṭhito, evamayaṁ dhammavinayo sāsavasaṅkhātaasāravigamena lokuttaradhammasāre patiṭṭhitoti dasseti.",
  "tika-s0202t2:14_2": "Sesaṁ suviññeyyameva.",
  "tika-s0202t2:15_0": "Aggivacchasuttavaṇṇanāya līnatthappakāsanā samattā.",
  "tika-s0202t2:16_0": "3. Mahāvacchasuttavaṇṇanā",
  "tika-s0202t2:17_0": "193.",
  "tika-s0202t2:17_1": "Saha kathā etassa atthīti sahakathī, “mayaṁ pucchāvasena tumhe vissajjanavasenā”ti evaṁ sahapavattakathoti attho.",
  "tika-s0202t2:17_2": "Etasseva kathitāni, tattha paṭhame vijjāttayaṁ desitaṁ, dutiye agginā dassitanti tevijjavacchasuttaṁ aggivacchasuttanti nāmaṁ visesetvā vuttaṁ.",
  "tika-s0202t2:17_3": "Sīghaṁ laddhiṁ na vissajjenti, yasmā saṅkhārānaṁ niyatoyaṁ vināso anaññasamuppādo, hetusamuppannāpi na cirena nijjhānaṁ khamanti, na lahuṁ.",
  "tika-s0202t2:17_4": "Tenāha “vasātela…pe…",
  "tika-s0202t2:17_5": "sujjhantī”ti.",
  "tika-s0202t2:17_6": "Pacchimagamanaṁ ñāṇassa paripākaṁ gatattā.",
  "tika-s0202t2:17_7": "Yaṭṭhiṁ ālambitvā udakaṁ tarituṁ otaranto puriso “yaṭṭhiṁ otaritvā udake patamāno”ti vutto.",
  "tika-s0202t2:17_8": "Kammapathavasena vitthāradesananti saṁkhittadesanaṁ upādāya vuttaṁ.",
  "tika-s0202t2:17_9": "Tenāha “mūlavasena cetthā”tiādi.",
  "tika-s0202t2:17_10": "Vitthārasadisāti kammapathavasena idha desitadesanāva mūlavasena desitadesanaṁ upādāya vitthārasadisā.",
  "tika-s0202t2:17_11": "Vitthāradesanā nāma natthīti na kevalaṁ ayameva, atha kho sabbāpi buddhānaṁ nippariyāyena ujukena niravasesato vitthāradesanā nāma natthi desanāñāṇassa mahāvisayatāya karaṇasampattiyā ca tajjāya mahānubhāvattā sabbaññutaññāṇassa.",
  "tika-s0202t2:17_12": "Sabbaññutaññāṇasamaṅgitāya hi avasesapaṭisambhidānubhāvitāya aparimitakālasambhatañāṇasambhārasamudāgatāya kadācipi parikkhayānarahāya anaññasādhāraṇāya paṭibhānapaṭisambhidāya pahūtajivhāditadanurūparūpakāyasampattisampadāya vitthāriyamānā bhagavato desanā kathaṁ parimitā paricchinnā bhaveyya, mahākāruṇikatāya pana bhagavā veneyyajjhāsayānurūpaṁ tattha tattha parimitaṁ paricchinnaṁ katvā niṭṭhapeti.",
  "tika-s0202t2:17_13": "Ayañca attho mahāsīhanādasuttena dīpetabbo.",
  "tika-s0202t2:17_14": "Sabbaṁ saṁkhittameva attajjhāsayavasena akathetvā bodhaneyyapuggalajjhāsayavasena desanāya niṭṭhāpitattā.",
  "tika-s0202t2:17_15": "Na cettha dhammasāsanavirodho pariyāyaṁ anissāya yathādhammaṁ dhammānaṁ bodhitattā sabbalahuttā cāti.",
  "tika-s0202t2:18_0": "194.Satta dhammā kāmāvacarā sampattasamādānaviratīnaṁ idhādhippetattā.",
  "tika-s0202t2:19_0": "Aniyametvāti “sammāsambuddho, sāvako”ti vā niyamaṁ visesena akatvā.",
  "tika-s0202t2:19_1": "Attānameva…pe…",
  "tika-s0202t2:19_2": "veditabbaṁ, tathā hi paribbājako “tiṭṭhatu bhavaṁ gotamo”ti āha.",
  "tika-s0202t2:20_0": "195.Satthāvaarahā hoti paṭipattiyā pāripūribhāvato.",
  "tika-s0202t2:20_1": "Tasmiṁ byākateti tasmiṁ “ekabhikkhupi sāvako”tiādinā suṭṭhu pañhe kathite.",
  "tika-s0202t2:21_0": "196.Sampādakoti paṭipattisampādako.",
  "tika-s0202t2:22_0": "197.Sekhāyavijjāyāti sekhalakkhaṇappattāya maggapaññāya sātisayaṁ katvā karaṇavasena vuttā, phalapaññā pana tāya pattabbattā kammabhāvena vuttā.",
  "tika-s0202t2:22_1": "Tenāha “heṭṭhimaphalattayaṁ pattabba”nti.",
  "tika-s0202t2:22_2": "Imaṁ panettha aviparītamatthaṁ pāḷito eva viññāyamānaṁ appaṭivijjhanato vitaṇḍavādī “yāvatakaṁ sekhena pattabbaṁ, anuppattaṁ taṁ mayā”ti vacanalesaṁ gahetvā “arahattamaggopi anena pattoyevā”ti vadati.",
  "tika-s0202t2:22_3": "Evanti idāni vuccamānāya gāthāya.",
  "tika-s0202t2:23_0": "Kilesāni pahāya pañcāti pañcorambhāgiyasaṁyojanasaṅkhāte saṁkilese pahāya pajahitvā, pahānahetu vā.",
  "tika-s0202t2:23_1": "Paripuṇṇasekhoti sabbaso vaḍḍhitasekhadhammo.",
  "tika-s0202t2:23_2": "Aparihānadhammoti aparihānasabhāvo.",
  "tika-s0202t2:23_3": "Na hi yassa phātigatehi sīlādidhammehi parihāni atthi, samādhimhi paripūrakāritāya cetovasippatto.",
  "tika-s0202t2:23_4": "Tenāha “samāhitindriyo”ti.",
  "tika-s0202t2:23_5": "Aparihānadhammattāva ṭhitatto.",
  "tika-s0202t2:24_0": "Anāgāminā hi asekhabhāvāvahā dhammā paripūretabbā, na sekhabhāvāvahāti so ekantaparipuṇṇe sekho vutto.",
  "tika-s0202t2:24_1": "Etaṁ na buddhavacananti “maggo bahucittakkhaṇiko”ti etaṁ vacanaṁ na buddhavacanaṁ anantarekantavipākadānato, bahukkhattuṁ pavattane payojanābhāvato ca lokuttarakusalassa, “samādhimānantarikaññamāhu, na pāraṁ diguṇaṁ yantī”ti evamādīni suttapadāni etassatthasādhakāni.",
  "tika-s0202t2:24_2": "Orambhāgiyasaṁyojanappahānena sekkhadhammaparipūribhāvassa vuttatāya attho tava vacanena virujjhatīti.",
  "tika-s0202t2:24_3": "Assa āyasmato vacchassa.",
  "tika-s0202t2:25_0": "198.Abhiññā vā kāraṇanti yañhi taṁ tatra tatra sakkhibhabbatāsaṅkhātaṁ iddhividhapaccanubhavanādi, tassa abhiññā kāraṇaṁ.",
  "tika-s0202t2:25_1": "Atha iddhividhapaccanubhavanādi abhiññā, evaṁ sati abhiññāpādakajjhānaṁ kāraṇaṁ.",
  "tika-s0202t2:25_2": "Avasāne chaṭṭhābhiññāya pana arahattaṁ.",
  "tika-s0202t2:25_3": "Ettha ca yasmā paṭhamasutte āsavakkhayo adhippeto, āsavā khīṇā eva, na puna khepetabbā, tasmā tattha “yāvadevā”ti na vuttaṁ.",
  "tika-s0202t2:25_4": "Idha phalasamāpatti adhippetā, sā ca punappunaṁ samāpajjīyati, tasmā “yāvadevā”ti vuttaṁ.",
  "tika-s0202t2:25_5": "Tato eva hi “arahattaṁ vā kāraṇa”nti vuttaṁ.",
  "tika-s0202t2:25_6": "Tañhi “kudāssu nāmāhaṁ tadāyatanaṁ upasampajja viharissāmi, yadariyā etarahi upasampajja viharantī”ti anuttaresu vimokkhesu pihaṁ upaṭṭhapetvā abhiññā nibbattentassa kāraṇaṁ, tayidaṁ sabbasādhāraṇaṁ na hotīti sādhāraṇavasena naṁ dassento “arahattassa vipassanā vā”ti āha.",
  "tika-s0202t2:26_0": "200.Paricaranti nāma vippakatabrahmacariyavāsattā.",
  "tika-s0202t2:26_1": "Pariciṇṇo hoti sāvakena nāma satthu dhamme kattabbā paricariyā sammadeva niṭṭhāpitattā.",
  "tika-s0202t2:26_2": "Tenāha “iti…pe…",
  "tika-s0202t2:26_3": "thero evamāhā”ti.",
  "tika-s0202t2:26_4": "Tesaṁ guṇānanti tesaṁ asekkhaguṇānaṁ.",
  "tika-s0202t2:26_5": "Sesaṁ suviññeyyameva.",
  "tika-s0202t2:27_0": "Mahāvacchasuttavaṇṇanāya līnatthappakāsanā samattā.",
  "tika-s0202t2:28_0": "4. Dīghanakhasuttavaṇṇanā",
  "tika-s0202t2:29_0": "201.",
  "tika-s0202t2:29_1": "Khananaṁ khataṁ, sūkarassa khataṁ ettha atthīti sūkarakhatā, sūkarassa vā imasmiṁ buddhuppāde paṭhamaṁ khataṁ upādāya sūkarakhatā, tāya.",
  "tika-s0202t2:29_2": "Evaṁnāmaketi evaṁ itthiliṅgavasena laddhanāmake.",
  "tika-s0202t2:29_3": "Paṁsudhoteti dhotapaṁsuke.",
  "tika-s0202t2:29_4": "Otaritvā abhiruhitabbanti pakatibhūmito anekehi sopānaphalakehi otaritvā puna leṇadvāraṁ katipayehi abhiruhitabbaṁ.",
  "tika-s0202t2:30_0": "Ṭhitakovāti mātulassa ṭhitattā tattha sagāravasapatissavasena ṭhitakova.",
  "tika-s0202t2:30_1": "Kiñcāpi sabba-saddo avisesato anavasesapariyādāyako, vatthuadhippāyānurodhī pana saddappayogoti tamatthaṁ sandhāya paribbājako “sabbaṁ me nakkhamatī”ti āha.",
  "tika-s0202t2:30_2": "Yā loke manussaupapattiyotiādikā upapattiyo, tā anatthasamudāgatā tattha tattheva sattānaṁ ucchijjanato, tasmā samayavādīhi vuccamānā sabbā āyatiṁ uppajjanaupapatti na hoti.",
  "tika-s0202t2:30_3": "Jalabubbuḷakā viya hi ime sattā tattha tattha samaye uppajjitvā bhijjanti, tesaṁ tattha paṭisandhi natthīti assa adhippāyo.",
  "tika-s0202t2:30_4": "Tenāha “paṭisandhiyo”tiādi.",
  "tika-s0202t2:30_5": "Assa adhippāyaṁ muñcitvāti yenādhippāyena paribbājako “sabbaṁ me nakkhamatī”ti āha, taṁ tassa adhippāyaṁ jānantopi ajānanto viya hutvā tassa akkhare tāva dosaṁ dassentoti padesasabbaṁ sandhāya tena vuttaṁ, sabbasabbavisayaṁ katvā tattha dosaṁ gaṇhanto.",
  "tika-s0202t2:30_6": "Yathā loke kenaci “sabbaṁ vuttaṁ, taṁ musā”ti vutte tassa vacanassa sabbantogadhattā musābhāvo āpajjeyya, evaṁ imassapi “sabbaṁ me nakkhamatī”ti vadato tathā pavattā diṭṭhipi nakkhamatīti atthato āpannameva hoti.",
  "tika-s0202t2:30_7": "Tenāha bhagavā –",
  "tika-s0202t2:30_8": "“esāpi te diṭṭhi nakkhamatī”ti.",
  "tika-s0202t2:30_9": "Yathā pana kenaci “sabbaṁ vuttaṁ musā”ti vutte adhippāyānurodhinī saddappavatti, tassa vacanaṁ muñcitvā tadaññesameva musābhāvo ñāyāgato, evamidhāpi “sabbaṁ me nakkhamatī”ti vacanato yassā diṭṭhiyā vasena “sabbaṁ me nakkhamatī”ti tena vuttaṁ, taṁ diṭṭhiṁ muñcitvā tadaññameva yathādhippetaṁ sabbaṁ nakkhamatīti ayamattho ñāyāgato, bhagavā pana vādīvaro sukhumāya āṇiyā thūlaṁ āṇiṁ nīharanto viya upāyena tassa diṭṭhigataṁ nīharituṁ tassa adhippāyena avatvā saddavasena tāva labbhamānaṁ dosaṁ dassento “yāpi kho te”tiādimāha.",
  "tika-s0202t2:30_10": "Tena vuttaṁ –",
  "tika-s0202t2:30_11": "“assa adhippāyaṁ muñcitvā akkhare tāva dosaṁ dassento”ti.",
  "tika-s0202t2:31_0": "Paribbājako pana yaṁ sandhāya “sabbaṁ me nakkhamatī”ti mayā vuttaṁ, “ayaṁ so”ti yathāvuttadosapariharaṇatthaṁ tasmiṁ atthe vuccamāne esa doso sabbo na hoti, evampi samaṇo gotamo mama vāde dosameva āropeyyāti attano ajjhāsayaṁ niguhitvā yathāvuttadosaṁ pariharitukāmo “esā me”tiādimāha.",
  "tika-s0202t2:31_1": "Tattha tampassa tādisamevāti yaṁ “sabbaṁ me nakkhamatī”ti gahitaṁ vatthu, tampi tādisameva bhaveyyāti.",
  "tika-s0202t2:31_2": "Ayañca sabbantogadhadiṭṭhi mayhampi diṭṭhivatthu, taṁ me khameyyavāti.",
  "tika-s0202t2:31_3": "Yasmā pana “esāpi diṭṭhi tuyhaṁ nakkhamatī”ti yāpi diṭṭhi vuttā bhavatā gotamena, sāpi mayhaṁ nakkhamati, tasmā sabbaṁ me nakkhamatevāti paribbājakassa adhippāyo. Tenāha –",
  "tika-s0202t2:31_4": "“taṁ pariharāmīti saññāya vadatī”ti.",
  "tika-s0202t2:31_5": "Tathā ca vakkhati “tasmāpi ucchedadiṭṭhi mayhaṁ nakkhamatī”ti.",
  "tika-s0202t2:31_6": "“Esā me diṭṭhī”ti yā ṭhitibhūtā diṭṭhi, tāya “sabbaṁ me nakkhamatī”ti panettha sabbaggahaṇena gahitattā āha –",
  "tika-s0202t2:31_7": "“atthato panassa esā diṭṭhi na me khamatīti āpajjatī”ti.",
  "tika-s0202t2:31_8": "Ayaṁ dosoti dassento āha “yassa panā”tiādi.",
  "tika-s0202t2:31_9": "Esāti diṭṭhi.",
  "tika-s0202t2:31_10": "Rucitanti diṭṭhidassanena abhinivisitvā rocetvā gahitaṁ.",
  "tika-s0202t2:31_11": "Tena hi diṭṭhiakkhamena arucitena bhavitabbanti sati diṭṭhiyā akkhamabhāve tato tāya gahitāya khameyya rucceyya yathā, evaṁ sabbassa akkhamabhāveti aparabhāge sabbaṁ khamati ruccatīti āpajjati.",
  "tika-s0202t2:31_12": "Na panesa taṁ sampaṭicchatīti esa “sabbaṁ me nakkhamatī”ti evaṁ vadanto ucchedavādī taṁ vuttanayena sabbassa khamanaṁ ruccanaṁ na sampaṭicchati.",
  "tika-s0202t2:31_13": "Ñāyena vuttamatthaṁ kathaṁ na sampaṭicchatīti āha “kevalaṁ tassāpi ucchedadiṭṭhiyā ucchedameva gaṇhātī”ti.",
  "tika-s0202t2:31_14": "Sabbesañhi dhammānaṁ āyatiṁ uppādaṁ aruccitvā taṁ sandhāya ayaṁ “sabbaṁ me nakkhamatī”ti vadati, ucchedadiṭṭhikesu ca ucchinnesu kuto ucchedadiṭṭhisabhāvoti.",
  "tika-s0202t2:32_0": "Tenāti tena kāraṇena, yasmā idhekacce sattā īdisaṁ diṭṭhiṁ paggayha tiṭṭhanti, tasmāti vuttaṁ hoti.",
  "tika-s0202t2:32_1": "Pajahanakena vā cittena ekajjhaṁ gahetvā pajahanakehi appajahanake niddhāretuṁ bhagavā “ato…pe…",
  "tika-s0202t2:32_2": "bahutarā”ti avocāti āha –",
  "tika-s0202t2:32_3": "“pajahanakesu nissakka”nti yathā “pañcasīlehi pabhāvanā paññavantatarā”ti.",
  "tika-s0202t2:32_4": "“Bahū”ti vatvā na kevalaṁ bahū, atha kho ativiya bahūti dassento “bahutarā”ti āha.",
  "tika-s0202t2:32_5": "“Bahū hī”ti nayidaṁ nissakkavacanaṁ, atha kho paccattavacanaṁ.",
  "tika-s0202t2:32_6": "Kathaṁ hi-saddoti āha “hi-kāro nipātamatta”nti.",
  "tika-s0202t2:32_7": "Anissakkavacanaṁ tāva tassa pajahanakānaṁ bahubhāvato tepi parato “bahutarā”ti vuccīyanti.",
  "tika-s0202t2:32_8": "Mūladassananti ye tādisaṁ dassanaṁ paṭhamaṁ upādiyanti, tajjātikameva pacchā gahitadassanaṁ.",
  "tika-s0202t2:32_9": "Vijātiyañhi paṭhamaṁ gahitadassanaṁ appahāya vijātiyassa gahaṇaṁ na sambhavati viruddhassa abhinivesassa saha anavaṭṭhānato.",
  "tika-s0202t2:32_10": "Aviruddhaṁ pana mūladassanaṁ avissajjitvā visayādibhedabhinnaṁ aparadassanaṁ gahetuṁ labbhati.",
  "tika-s0202t2:32_11": "Tenāha “ettha cā”tiādi.",
  "tika-s0202t2:33_0": "Tattha kiñcāpi ekaccasassatavādo sassatucchedābhinivesānaṁ vasena yathākkamaṁ sassatucchedaggāhanajātiko, ucchedaggāhena pana sassatābhinivesassa taṁgāhena ca asassatābhinivesassa virujjhanato ubhayatthapi “ekaccasassataṁ vā gahetuṁ na sakkā”ti vuttaṁ, tathā “sassataṁ vā ucchedaṁ vā na sakkā gahetu”nti ca.",
  "tika-s0202t2:33_1": "Mūlasassatañhi paṭhamaṁ gahitaṁ.",
  "tika-s0202t2:33_2": "Āyatanesupi yojetabbanti paṭhamaṁ cakkhāyatanaṁ sassatanti gahetvā aparabhāge na kevalaṁ cakkhāyatanameva sassataṁ, sotāyatanampi sassataṁ, ghānāyatanādipi sassatanti gaṇhātītiādinā yojetabbaṁ.",
  "tika-s0202t2:33_3": "Āyatanesupīti pi-saddena dhātūnaṁ indriyānampi gāho daṭṭhabbo.",
  "tika-s0202t2:33_4": "Idaṁ sandhāyāti “mūle sassata”ntiādinā vuttapaṭhamaggāhassa samānajātiyaṁ aparaggāhaṁ sandhāya.",
  "tika-s0202t2:34_0": "Dutiyavāre paṭhamavāre vuttasadisaṁ vuttanayeneva veditabbaṁ.",
  "tika-s0202t2:34_1": "Tattha ādīnavaṁ disvāti “yadi rūpaṁ sassataṁ siyā, nayidaṁ ābādhāya saṁvatteyya.",
  "tika-s0202t2:34_2": "Yasmā ca kho idaṁ rūpaṁ asassataṁ, tasmā abhiṇhapaṭipīḷanaṭṭhena udayavayavantatāya rūpaṁ aniccaṁ saṅkhataṁ paṭiccasamuppannaṁ, sassatābhiniveso micchā”tiādinā tattha sassatavāde ādīnavaṁ dosaṁ disvā.",
  "tika-s0202t2:34_3": "Oḷārikanti tasmā paṭipīḷanaṭṭhena ayāthāvaggāhatāya rūpaṁ na saṇhaṁ oḷārikameva.",
  "tika-s0202t2:34_4": "Vedanādīnampi aniccādibhāvadassanaṁ rūpavedanāādīnaṁ samānayogakkhamattā.",
  "tika-s0202t2:34_5": "Vissajjetīti pajahati.",
  "tika-s0202t2:35_0": "Tisso laddhiyoti sassatucchedaekaccasassatadiṭṭhiyo.",
  "tika-s0202t2:35_1": "Yasmā sassatadiṭṭhikā vaṭṭe rajjanassa āsannā.",
  "tika-s0202t2:35_2": "Tathā hi te olīyantīti vuccanti, bhavābhavadiṭṭhīnaṁ vasena imesaṁ sattānaṁ saṁsārato sīsukkhipanaṁ natthīti etāva tisso visesato gahetabbā.",
  "tika-s0202t2:36_0": "Idhalokaṁ paralokañca atthīti jānātīti ettāvatā sassatadassanassa appasāvajjatākāraṇamāha, vaṭṭaṁ assādeti, abhinandatīti iminā dandhavirāgatāya.",
  "tika-s0202t2:36_1": "Tenāha “tasmā”tiādi.",
  "tika-s0202t2:36_2": "Idhalokaṁ paralokañca atthīti jānātīti iminā tāsu tāsu gatīsu sattānaṁ saṁsaraṇaṁ paṭikkhipatīti dasseti, sukatadukkaṭānaṁ kammānaṁ phalaṁ atthīti jānātīti iminā kammaphalaṁ.",
  "tika-s0202t2:36_3": "Kusalaṁ na karotīti iminā kammaṁ, akusalaṁ karonto na bhāyatīti iminā puññāpuññāni sabhāvato jāyantīti dasseti.",
  "tika-s0202t2:36_4": "Vaṭṭaṁ assādeti abhinandati tanninnabhāvato.",
  "tika-s0202t2:36_5": "Sīghaṁ laddhiṁ jahituṁ na sakkoti vaṭṭupacchedassa aruccanato.",
  "tika-s0202t2:36_6": "Ucchedavādī hi tasmiṁ bhave ucchedaṁ maññati.",
  "tika-s0202t2:36_7": "Tato paraṁ idhalokaṁ paralokañca atthīti jānāti sukatadukkaṭānaṁ phalaṁ atthīti jānāti kammaphalavādībhāvato.",
  "tika-s0202t2:36_8": "Yebhuyyena hi ucchedavādī sabhāvaniyatiyadicchābhinivesesu aññatrābhiniveso hoti.",
  "tika-s0202t2:36_9": "Sīghaṁ dassanaṁ pajahati vaṭṭābhiratiyā abhāvato.",
  "tika-s0202t2:36_10": "Pāramiyo pūretuṁ sakkonto paccekabuddho hutvā, lokavohāramatteneva so sammāsambuddho hutvā parinibbāyatīti yojanā.",
  "tika-s0202t2:36_11": "Asakkontoti buddho hotuṁ asakkonto.",
  "tika-s0202t2:36_12": "Abhinīhāraṁkatvā aggasāvakādibhāvassa abhinīhāraṁ sampādetvā.",
  "tika-s0202t2:36_13": "Sāvako hutvāti aggasāvako mahāsāvako hutvā, tatthāpi tevijjo chaḷabhiñño paṭisambhidāppatto vā sukkhavipassako eva vā buddhasāvako hutvā parinibbāyati.",
  "tika-s0202t2:36_14": "Sabbamidaṁ ucchedavādino kalyāṇamittanissayena sammattaniyāmokkamane khippavirāgatādassanatthaṁ āgataṁ.",
  "tika-s0202t2:36_15": "Tenāha “tasmā”tiādi.",
  "tika-s0202t2:37_0": "202.Kañjiyenevāti āranāḷena.",
  "tika-s0202t2:37_1": "Kañjiyasadisena ucchedadassanena.",
  "tika-s0202t2:37_2": "Pūritoti paripuṇṇajjhāsayo.",
  "tika-s0202t2:37_3": "Soti paribbājako.",
  "tika-s0202t2:37_4": "Appahāyāti abhinditvā.",
  "tika-s0202t2:37_5": "Viggahoti kalaho idameva saccaṁ, moghamaññanti aññamaññaṁ viruddhaggāhoti katvā.",
  "tika-s0202t2:37_6": "Vivādanti viruddhavādaṁ.",
  "tika-s0202t2:37_7": "Vighātanti virodhahetukaṁ cittavighātaṁ.",
  "tika-s0202t2:37_8": "Vihesanti viggahavivādanimittaṁ kāyikaṁ cetasikañca kilamathaṁ.",
  "tika-s0202t2:37_9": "Ādīnavaṁ disvāti etāsaṁ diṭṭhīnaṁ evarūpo ādīnavo, aniyyānikabhāvatāya pana sampati āyatiñca mahādīnavoti evaṁ ādīnavaṁ disvā.",
  "tika-s0202t2:38_0": "205.",
  "tika-s0202t2:38_1": "“Esohamasmi, eso me attā”tiādinā kāyaṁ anvetīti kāyanvayo, soyeva, tassa vā samūho kāyanvayatā, kāyapaṭibaddho kileso.",
  "tika-s0202t2:38_2": "Tenāha “kāyaṁ…pe… attho”ti.",
  "tika-s0202t2:39_0": "Asammissabhāvanti asaṅkarato vavatthitabhāvaṁ.",
  "tika-s0202t2:39_1": "Tena tāsaṁ yathāsakaṁ paccayānaṁ uppajjitvā vigamaṁ dasseti.",
  "tika-s0202t2:39_2": "Evañhi tāsaṁ kadācipi saṅkaro natthi.",
  "tika-s0202t2:39_3": "Tenāha “tatrāyaṁ saṅkhepattho”tiādi.",
  "tika-s0202t2:39_4": "Sarūpaṁ aggahetvā “aññā vedanā”ti aniyamena vuttattā tameva vigamaṁ dassento “anuppannāva honti antarahitā vā”ti āha.",
  "tika-s0202t2:39_5": "Sarūpato niyametvā vuccamāne kāci anuppannā vā hoti, kāci antarahitā vāti.",
  "tika-s0202t2:39_6": "Cuṇṇavicuṇṇabhāvadassanatthanti khaṇe khaṇe bhijjamānabhāvadassanatthaṁ.",
  "tika-s0202t2:40_0": "Na kenacisaṁvadatīti kenaci puggalena saddhiṁ diṭṭhirāgavasena saṁkiliṭṭhacitto na vadati.",
  "tika-s0202t2:40_1": "Tenāha “sassataṁ gahetvā”tiādi.",
  "tika-s0202t2:40_2": "Na vivadatīti viruddhabhāvo hutvā na vivadati.",
  "tika-s0202t2:40_3": "Parivattetvāti ucchedaṁ gahetvā ekaccasassataṁ gahetvā evaṁ vuttanayena tayopi vādā parivattetvā yojetabbā.",
  "tika-s0202t2:40_4": "Tena voharatīti tena lokavohārena lokasamaññaṁ anatidhāvanto satto puriso puggalotiādinā voharati, na pana ito bāhirakā viya abhinivisati.",
  "tika-s0202t2:40_5": "Tenāha “aparāmasanto”ti.",
  "tika-s0202t2:40_6": "Kañci dhammanti rūpādīsu ekaṁ dhammampi.",
  "tika-s0202t2:40_7": "Parāmāsaggāhena aggaṇhantoti “nicca”ntiādinā, “etaṁ mamā”tiādinā ca dhammasabhāvaṁ atikkamitvā parato āmasitvā gahaṇena aggaṇhanto.",
  "tika-s0202t2:41_0": "Katāvīti katakicco.",
  "tika-s0202t2:41_1": "So vadeyyāti khīṇāsavo bhikkhu ahaṅkāramamaṅkāresu sabbaso samucchinnesupi ahaṁ vadāmīti vadeyya.",
  "tika-s0202t2:41_2": "Tattha ahanti niyakajjhattasantāne.",
  "tika-s0202t2:41_3": "Mamanti tassa santakabhūte vatthusmiṁ lokaniruḷhe.",
  "tika-s0202t2:41_4": "Samaññanti tattha sukusalatāya loke samaññā kusalo viditvā.",
  "tika-s0202t2:41_5": "Vohāramattenāti kevalaṁ paccekabuddho hutvā mahābodhipāramiyo pūretuṁ asakkonto sāvako hutvā desavohāramattena na appahīnataṇho viya andhaputhujjano abhinivesanavasena.",
  "tika-s0202t2:42_0": "206.Sassatādīsūti sassatābhinivesādīsu.",
  "tika-s0202t2:42_1": "Tesaṁ tesaṁ dhammānanti niddhāraṇe sāmivacanaṁ.",
  "tika-s0202t2:42_2": "Sassataṁ abhiññāyāti sassatadiṭṭhiṁ samudayato atthaṅgamato assādato nissaraṇato abhivisiṭṭhāya paññāya paṭivijjhitvā.",
  "tika-s0202t2:42_3": "Pahānanti accantappahānaṁ samucchedaṁ.",
  "tika-s0202t2:42_4": "Rūpassa pahānanti rūpassa tappaṭibaddhasaññojanappahānena pahānaṁ.",
  "tika-s0202t2:42_5": "Anuppādanirodhena niruddhehi āsavehi aggahetvāva cittaṁ vimucci.",
  "tika-s0202t2:42_6": "“Āsavehi cittaṁ vimuccī”ti ettha kiñcipi aggahetvā asesetvā.",
  "tika-s0202t2:42_7": "Soḷasa paññāti mahāpaññādikā soḷasa paññā.",
  "tika-s0202t2:42_8": "Caturaṅgasamannāgatoti puṇṇauposathadivasatā, kenaci anāmantitameva anekasatānaṁyeva anekasahassānaṁ vā bhikkhūnaṁ sannipatitatā, sabbesaṁ ehibhikkhubhāvena upasampannatā, chaḷabhiññatā cāti.",
  "tika-s0202t2:42_9": "Tenāha “tatrimāni aṅgānī”tiādi.",
  "tika-s0202t2:42_10": "Yaṁ panettha atthato avibhattaṁ, taṁ suviññeyyameva.",
  "tika-s0202t2:43_0": "Dīghanakhasuttavaṇṇanāya līnatthappakāsanā samattā.",
  "tika-s0202t2:44_0": "5. Māgaṇḍiyasuttavaṇṇanā",
  "tika-s0202t2:45_0": "207.Dvemāgaṇḍiyāti dve māgaṇḍiyanāmakā.",
  "tika-s0202t2:45_1": "Devagabbhasadisanti devānaṁ vasanaovarakasadisaṁ.",
  "tika-s0202t2:45_2": "Etaṁ vuttanti “bhāradvājagottassa brāhmaṇassa agyāgāre tiṇasanthārake”ti etaṁ vuttaṁ.",
  "tika-s0202t2:45_3": "Na kevalaṁ taṁ divasamevāti yaṁ divasaṁ māgaṇḍiyo paribbājako tiṇasanthārakaṁ paññattaṁ, na kevalaṁ taṁ divasameva bhagavā yenaññataro vanasaṇḍo, tenupasaṅkamīti yojanā.",
  "tika-s0202t2:45_4": "Gāmūpacāreti gāmasamīpe.",
  "tika-s0202t2:45_5": "Saññāṇaṁ katvāti saññāṇaṁ katvā viya.",
  "tika-s0202t2:45_6": "Na hi bhagavato tassa saññāṇakaraṇe payojanaṁ atthi.",
  "tika-s0202t2:46_0": "Samaṇaseyyānurūpanti samaṇassa anucchavikā seyyā.",
  "tika-s0202t2:46_1": "Pāsaṁsattho hi ayaṁ rūpa-saddo.",
  "tika-s0202t2:46_2": "Tenāha “imaṁ tiṇasanthāraka”ntiādi.",
  "tika-s0202t2:46_3": "Anākiṇṇoti viluḷito aghaṭṭito.",
  "tika-s0202t2:46_4": "Hatthapādasīsehi tattha tattha pahaṭena na calito abhinno, acalitattā eva abhinnaṁ attharaṇaṁ.",
  "tika-s0202t2:46_5": "Paricchinditvā paññatto viyāti ayaṁ chekena cittakārena cintetvā tulikāya paricchinnalekhāya paricchinditvā likhitā cittakataseyyā viya.",
  "tika-s0202t2:46_6": "Bhūnaṁ vuccati vaḍḍhitaṁ, taṁ hantīti bhūnahuno.",
  "tika-s0202t2:46_7": "Tenāha “hatavaḍḍhino”ti.",
  "tika-s0202t2:46_8": "Taṁ panāyaṁ cakkhādīsu saṁvaravidhānaṁ vaḍḍhihananaṁ maññati.",
  "tika-s0202t2:46_9": "Tenāha “mariyādakārakassā”ti.",
  "tika-s0202t2:46_10": "Brūhetabbanti uḷāravisayūpahārena vaḍḍhetabbaṁ pīṇetabbaṁ.",
  "tika-s0202t2:46_11": "Taṁ pana ananubhūtānubhavanena hotīti āha “adiṭṭhaṁ dakkhitabba”nti.",
  "tika-s0202t2:46_12": "Anubhūtaṁ pana apaṇītaṁ hotīti vuttaṁ “diṭṭhaṁ samatikkamitabba”nti.",
  "tika-s0202t2:46_13": "Sesavāresupi eseva nayo.",
  "tika-s0202t2:46_14": "Paramadiṭṭhadhammanibbānavādī kiresa paribbājako, tasmā evaṁ chasu dvāresu vaḍḍhiṁ paññapeti.",
  "tika-s0202t2:46_15": "Yasmā yaṁ channampi cakkhādīnaṁ yathāsakaṁ visayaggahaṇaṁ paṭikkhipanto lokassa avaḍḍhitaṁ vināsameva paññapeti, tasmā so sayampi vaḍḍhihato hatavaḍḍhito.",
  "tika-s0202t2:47_0": "Saṁkilesato ārakattā ariyo niyyānikadhammabhāvato ñāyo dhammo.",
  "tika-s0202t2:47_1": "Vajjalesassapi abhāvato kusalo.",
  "tika-s0202t2:47_2": "Tenāha “parisuddhe kāraṇadhamme anavajje”ti.",
  "tika-s0202t2:47_3": "Uggatassāti uccakulīnatādinā uḷārassa.",
  "tika-s0202t2:47_4": "Mukhe ārakkhaṁ ṭhapetvāti mukhena saṁyato hutvā.",
  "tika-s0202t2:47_5": "Ambajambūādīni gahetvā viya apūrayamānoti ambajambūādīni aññamaññavisadisāni viya pūraṇakathānayena yaṁ kiñci akathetvā.",
  "tika-s0202t2:47_6": "Tenāha “mayā kathitaniyāmenā”ti.",
  "tika-s0202t2:48_0": "208.Phalasamāpattiyāvuṭṭhitoti divāvihārato vuṭṭhitoti attho.",
  "tika-s0202t2:48_1": "Divāvihāropi hi “paṭisallāna”nti vuccati “rahogatassa paṭisallīnassa evaṁ cetaso parivitakko udapādī”tiādīsu.",
  "tika-s0202t2:48_2": "Bhagavā hi phalasamāpattito vuṭṭhānuttarakālaṁ tesaṁ kathāsallāpaṁ sutvā divāvihārato vuṭṭhāya tattha gato.",
  "tika-s0202t2:48_3": "Saṁvego nāma sahottappañāṇaṁ, taṁ nibbindanavasenapi hoti, saṁveganissitaṁ sandhāyāha “pītisaṁvegena saṁviggo”ti.",
  "tika-s0202t2:48_4": "So pana yasmā purimāvatthāya calanaṁ hoti cittassa, tasmā āha “calito kampito”ti.",
  "tika-s0202t2:48_5": "Tikhiṇasotena purisenāti bhagavantaṁ sandhāyāha.",
  "tika-s0202t2:49_0": "209.Dhammadesanaṁ ārabhi yathā vineyyadamanakusalo vasanaṭṭhānaṭṭhenāti idaṁ āramitabbabhāvassa bhāvalakkhaṇavacanaṁ.",
  "tika-s0202t2:49_1": "Āramati etthāti ārāmo, rūpaṁ ārāmo etassāti rūpārāmaṁ, tato eva tanninnabhāvena rūpe ratanti rūparataṁ, tena sammo duppattiyā rūpena sammuditanti rūpasammuditaṁ, tadetaṁ tadabhihatajavanakiccaṁ tattha āropetvā vuttaṁ.",
  "tika-s0202t2:49_2": "Dantantiādīsupi eseva nayo.",
  "tika-s0202t2:49_3": "Dantaṁ damitaṁ.",
  "tika-s0202t2:49_4": "Nibbisevananti vigatavisukāyikaṁ.",
  "tika-s0202t2:49_5": "Guttanti satiyā guttaṁ.",
  "tika-s0202t2:49_6": "Rakkhitanti tasseva vevacanaṁ.",
  "tika-s0202t2:49_7": "Saṁvutanti apanītaṁ pavesanivāraṇena.",
  "tika-s0202t2:49_8": "Tenāha “pihita”nti.",
  "tika-s0202t2:50_0": "210.Uppajjanapariḷāhanti uppajjanakilesapariḷāhaṁ.",
  "tika-s0202t2:50_1": "Kiṁ vacanaṁ vattabbaṁ assāti rūpārammaṇaṁ anubhavitvā samudayādipahānaṁ pariggaṇhitvā parinibbinditvā virajjitvā yo vimutto, tattha kiṁ vuddhihatapariyāyo avassaṁ labhati na labhatīti pucchati.",
  "tika-s0202t2:50_2": "Paribbājako tādise sārabaddhavimuttike vuddhihatoti na vadeyyāti āha “na kiñci, bho, gotamā”ti.",
  "tika-s0202t2:51_0": "211.Teti tayā, ayameva vā pāṭho.",
  "tika-s0202t2:51_1": "Vassaṁ vāso vassaṁ uttarapadalopena, vassituṁ arahatīti vassiko, vassakāle nivāsānucchavikoti attho.",
  "tika-s0202t2:52_0": "Nātiucco hoti nātinīcoti gimhiko viya ucco, hemantiko viya nīco na hoti, atha kho tadubhayavemajjhalakkhaṇatāya nātiucco hoti nātinīco.",
  "tika-s0202t2:52_1": "Nātitanūnīti hemantikassa viya na khuddakāni.",
  "tika-s0202t2:52_2": "Nātibahūnīti gimhikassa viya na atibahūni.",
  "tika-s0202t2:52_3": "Missakānevāti hemantikagimhikesu vuttalakkhaṇavomissakāni.",
  "tika-s0202t2:52_4": "Uṇhapavesanatthāyāti niyūhesu purebhattaṁ pacchābhattañca patitasūriyobhāsavasena uṇhassa abbhantarapavesanatthāya.",
  "tika-s0202t2:52_5": "Bhittiniyūhāni nīharīyantīti dakkhiṇapasse bhittīsu niyūhāni nīharitvā karīyanti.",
  "tika-s0202t2:52_6": "Vipulajālānīti puthulachiddāni.",
  "tika-s0202t2:52_7": "Udakayantānīti udakavāhakayantāni.",
  "tika-s0202t2:53_0": "Nīluppalagacchake katvāti vikasitehi nīluppalehi gacchake naḷinike katvā.",
  "tika-s0202t2:53_1": "Gandhakalalanti gandhamissakakaddamaṁ.",
  "tika-s0202t2:53_2": "Yamakabhittīti yugaḷabhitti, tassā antare nāḷi, yato udakaṁ abhiruhati.",
  "tika-s0202t2:53_3": "Lohanāḷinti lohamayayantanāḷiṁ.",
  "tika-s0202t2:53_4": "Jālanti tambalohamayaṁ jālaṁ.",
  "tika-s0202t2:53_5": "Heṭṭhā yantaṁ parivattentīti heṭṭhābhāge udakayantaṁ gamenti.",
  "tika-s0202t2:53_6": "Udakaphusite temente vivaṇṇatā māhosīti nīlapaṭaṁ nivāseti.",
  "tika-s0202t2:53_7": "Divākāleti divasavelāya.",
  "tika-s0202t2:53_8": "Ajjhattaṁ vūpasantacitto viharāmīti etena attano phalasamāpattivihāro bhagavatā dassitoti āha –",
  "tika-s0202t2:53_9": "“tāya ratiyā ramamānoti idaṁ catutthajjhānikaphalasamāpattiratiṁ sandhāya vutta”nti.",
  "tika-s0202t2:54_0": "212.Mahāca nesaṁ papañcoti nesaṁ rājūnaṁ mahāpapañco rājiddhivasena sabbadā sampattivisayo ca, anubhavituṁ na labhantīti adhippāyo.",
  "tika-s0202t2:54_1": "Mante gavesantā vicaranti, na bhogasukhaṁ.",
  "tika-s0202t2:54_2": "Gaṇanā nāma acchinnagaṇanā, na vigaṇagaṇanā na paṇagaṇanā.",
  "tika-s0202t2:54_3": "Āvaṭṭoti yathādhigate dibbe kāme pahāya kāmahetu āvaṭṭo nivatto parivattito bhaveyya.",
  "tika-s0202t2:54_4": "Evaṁ mānusakā kāmāti yathā koci kusaggena udakaṁ gahetvā mahāsamudde udakaṁ mineyya.",
  "tika-s0202t2:54_5": "Tattha mahāsamudde udakameva mahantaṁ vipulaṁ paṇītañca, evaṁ dibbānaṁ kāmānaṁ samīpe upanidhāya mānusakā kāmā appamattakā oramattakā nihīnā, dibbāva kāmā mahantā vipulā uḷārā paṇītā.",
  "tika-s0202t2:54_6": "Samadhigayhāti sammā adhigamanavasena niggayha dibbampi sukhaṁ hīnaṁ katvā tiṭṭhati.",
  "tika-s0202t2:55_0": "213.",
  "tika-s0202t2:55_1": "Ārogyahetukaṁ sukhaṁ assa atthīti sukhī, taṁ panassa rogavigamatovāti āha “paṭhamaṁ dukkhito pacchā sukhito”ti.",
  "tika-s0202t2:55_2": "Serī nāma attādhīnavuttīti āha “serī ekako bhaveyyā”ti.",
  "tika-s0202t2:55_3": "Attano vaso sayaṁvaso, so etassa atthīti sayaṁvasī.",
  "tika-s0202t2:55_4": "Aṅgārakapallaṁ viya kāmavatthupariḷāhahetuto.",
  "tika-s0202t2:55_5": "Tacchetvāti ghaṭṭetvā, kaṇḍūyitvāti attho.",
  "tika-s0202t2:56_0": "214.",
  "tika-s0202t2:56_1": "Yena kāyo madhurakajāto hoti, taṁ kira kuṭṭhaṁ chaviṁ vināseti, cammaṁ chiddajātaṁ viya hoti.",
  "tika-s0202t2:56_2": "Tenevāha “upahatakāyappasādo”ti.",
  "tika-s0202t2:56_3": "Paccalatthāti paṭilabhi.",
  "tika-s0202t2:56_4": "Avijjābhibhūtatāya virodhipaccayasamāyogena paññindriyassa upahatattā.",
  "tika-s0202t2:56_5": "Āyatiṁ dukkhaphalatāya etarahi ca kilesadukkhabahulatāya kāmānaṁ dukkhasamphassatā, tadubhayasaṁyuttesu tesu ca taṁ asallakkhitvā ekantasukhābhiniveso viparītasaññāya, na kevalāya sukhavedanāya sukhāti pavattasaññī.",
  "tika-s0202t2:57_0": "215.Tānīti kuṭṭhasarīre vaṇamukhāni.",
  "tika-s0202t2:57_1": "Asucīnīti asubhāni.",
  "tika-s0202t2:57_2": "Duggandhānīti vissagandhāni.",
  "tika-s0202t2:57_3": "Pūtīnīti kuṇapabhūtāni.",
  "tika-s0202t2:57_4": "Idānīti etarahi.",
  "tika-s0202t2:57_5": "Nakhehi vippatacchanaaggiparitāpanehi atinippīḷanakāle pāṇakā…pe…",
  "tika-s0202t2:57_6": "paggharanti, tena vedanā tanukā hoti.",
  "tika-s0202t2:57_7": "Evanti vuttanayena vedanāya tanukabhāvato.",
  "tika-s0202t2:58_0": "Ārogyabhāve dhanalābhādilābhuppattito, asati ca ārogye lābhassa niratthakabhāvato, diṭṭhadhammikādisabbasampattīnaṁ lābhassa nimittabhāvato ca ārogyaparamā lābhā.",
  "tika-s0202t2:58_1": "Nibbāne sukhuppattito, asati ca nibbānādhigame tādisassa sukhassa anupalabbhanato, sabbasaṅkhatavivittattā ca sabbaso ca saṁsāradukkhābhāvato, adhigate ca tasmiṁ sakalavaṭṭadukkhābhāvato ca nibbānaṁ paramaṁ sukhaṁ.",
  "tika-s0202t2:58_2": "Pubbabhāgamaggānanti kāyānupassanādibhedabhinnānaṁ ariyamaggassa pubbabhāgiyānaṁ maggānaṁ.",
  "tika-s0202t2:58_3": "Tesañca amatagāmitā nāma tanninnatāvaseneva sacchikiriyāvasenāti āha “pubbabhāgagamaneneva amatagāmina”nti.",
  "tika-s0202t2:58_4": "Aṭṭhaṅgiko ariyamaggo khemo sabbaparissayasamugghātanena anupaddutattā, taṁsamaṅgīnaṁ sabbaso anupaddutattā taṁsamaṅgīnaṁ sabbaso anupaddavahetuto ca.",
  "tika-s0202t2:58_5": "Laddhivasena gahitāti sassatavādādīhi kevalaṁ tesaṁ laddhivasena tathā gahitā.",
  "tika-s0202t2:58_6": "Khemaamatagāminanti iminā hi “khemaṁamatagāmina”nti vibhattialopena niddeso, attho pana vibhattilopena daṭṭhabboti dasseti.",
  "tika-s0202t2:59_0": "216.Anomajjatīti anu anu omajjati. Aparāparaṁ hatthaṁ heṭṭhā otārento majjati.",
  "tika-s0202t2:60_0": "217.Chekanti ghanabhāvena vītaṁ.",
  "tika-s0202t2:60_1": "Ghanamaṭṭhabhāvena sundaraṁ hotīti āha “sampanna”nti.",
  "tika-s0202t2:60_2": "Sādhūhi paramappicchasantuṭṭhehi lāto gahitoti sāhuḷi.",
  "tika-s0202t2:60_3": "Saṅkāracoḷakaṁ niccakāḷakaṁ.",
  "tika-s0202t2:61_0": "218.",
  "tika-s0202t2:61_1": "Tattha tattha rujanaṭṭhena vibādhanaṭṭhena rogova bhūto.",
  "tika-s0202t2:61_2": "Vipassanāñāṇenapi sikhāppattena ārogyaṁ ekadesena passati, nibbānañca vaṭṭapaṭipakkhatoti āha “vipassanāñāṇañcevā”ti.",
  "tika-s0202t2:62_0": "219.Antarāti paṭhamuppatti jarāmaraṇānaṁ vemajjhe.",
  "tika-s0202t2:62_1": "Upahatoti pittasemhādidosehi dūsitabhāvena kathito.",
  "tika-s0202t2:62_2": "Pittādidose pana bhesajjasevanāya nivattento upahataṁ paṭipākatikaṁ karonto cakkhūni uppādeti nāma.",
  "tika-s0202t2:62_3": "Vinaṭṭhānīti anuppattidhammataṁ āpannāni.",
  "tika-s0202t2:63_0": "220.Pubbe vutte sāhuḷiyacīre.",
  "tika-s0202t2:63_1": "Vaṭṭe anugatacittenāti anamatagge saṁsāravaṭṭe anādīnavadassitāya anugāmicittena.",
  "tika-s0202t2:64_0": "221.Dhammassāti nibbānassa.",
  "tika-s0202t2:64_1": "Anudhammanti anurūpaṁ niyyānadhammaṁ.",
  "tika-s0202t2:64_2": "Tenāha “anucchavikaṁ paṭipada”nti.",
  "tika-s0202t2:64_3": "Pañcakkhandheti pañcupādānakkhandhe dasseti.",
  "tika-s0202t2:64_4": "“Dīgharattaṁ vata, bho”tiādinā pāḷiyaṁ vivaṭṭaṁ dassitaṁ.",
  "tika-s0202t2:64_5": "Tenāha “upādānanirodhāti vivaṭṭaṁ dassento”ti.",
  "tika-s0202t2:64_6": "Sesaṁ suviññeyyameva.",
  "tika-s0202t2:65_0": "Māgaṇḍiyasuttavaṇṇanāya līnatthappakāsanā samattā.",
  "tika-s0202t2:66_0": "6. Sandakasuttavaṇṇanā",
  "tika-s0202t2:67_0": "223.",
  "tika-s0202t2:67_1": "Devena vassena kato sobbho devakatasobbho.",
  "tika-s0202t2:67_2": "Tenāha “vasso…pe…",
  "tika-s0202t2:67_3": "rahado”ti.",
  "tika-s0202t2:67_4": "Guhāti paṁsuguhā pāsāṇaguhā missakaguhāti tisso guhā.",
  "tika-s0202t2:67_5": "Tattha paṁsuguhā udakamuttaṭṭhāne ahosi ninnaṭṭhānaṁ pana udakena ajjhotthataṁ.",
  "tika-s0202t2:67_6": "Umaṅgaṁ katvāti heṭṭhā suduggaṁ katvā.",
  "tika-s0202t2:67_7": "Anamataggiyaṁpaccavekkhitvāti “na kho so sattāvāso sulabharūpo, yo iminā dīghena addhunā anāvuṭṭhapubbo”tiādinā idañca taḷākaṁ mayā vutthapubbaṁ bhavissati, tampi ṭhānaṁ so ca attabhāvo apaññattikabhāvaṁ gatoti evaṁ anamataggiyaṁ paccavekkhitvā tādisaṁ ṭhānaṁ gantuṁ vaṭṭati.",
  "tika-s0202t2:67_8": "Iminā nayena samuddapabbatadassanādīsupi paccavekkhaṇāvidhi veditabbo.",
  "tika-s0202t2:68_0": "Uccaṁ nadamānāyāti uccaṁ katvā saddaṁ karontiyā kāmassādabhavassādādivatthunti “ayañca ayañca kāmo iṭṭho kanto manāpo, asuko bhavo iṭṭho kanto manāpo, evamayaṁ loko piyehi piyataro”ti evaṁ kāmassādabhavassādalokassādādisaṅkhātaṁ vatthuṁ.",
  "tika-s0202t2:68_1": "Duggatito saṁsārato ca niyyāti etenāti niyyānaṁ, saggamaggo mokkhamaggo ca, taṁ niyyānaṁ arahati, niyyāne vā niyuttāti niyyānikā, niyyānaṁ vā phalaṁ etissā atthīti niyyānikā, vacīduccaritādisaṁkilesato niyyātīti vā niyyānīyā, ī-kārassa rassattaṁ ya-kārassa ca ka-kāraṁ katvā niyyānikā, cetanāya saddhiṁ samphappalāpā veramaṇi.",
  "tika-s0202t2:68_2": "Tappaṭipakkhato aniyyānikā, tassā bhāvo aniyyānikattaṁ, tasmā aniyyānikattā.",
  "tika-s0202t2:68_3": "Tiracchānabhūtāti tirokaraṇabhūtā.",
  "tika-s0202t2:68_4": "Gehassitakathāti kāmapaṭisaṁyuttakathā.",
  "tika-s0202t2:68_5": "Kammaṭṭhānabhāveti aniccatāpaṭisaṁyuttacatusaccakammaṭṭhānabhāve.",
  "tika-s0202t2:68_6": "Saha atthenāti sātthakaṁ, hitapaṭisaṁyuttanti attho.",
  "tika-s0202t2:68_7": "Visikhāti gharasanniveso, visikhāgahaṇena ca tannivāsino gahitā “gāmo āgato”tiādīsu viya.",
  "tika-s0202t2:68_8": "Tenevāha “sūrā samatthā”ti “saddhā pasannā”ti ca.",
  "tika-s0202t2:68_9": "Kumbhaṭṭhānappadesena kumbhadāsiyo vuttāti āha “kumbhadāsikathā vā”ti.",
  "tika-s0202t2:69_0": "228.",
  "tika-s0202t2:69_1": "Vohāro viya tesaṁ tathā vohāramattaṁ gahetvā vuttaṁ “brahmacariyavāse”ti.",
  "tika-s0202t2:69_2": "Akatāti samena, visamena vā kenaci hetunā na katā na vihitā.",
  "tika-s0202t2:69_3": "Katavidho karaṇavidhi natthi etesanti akaṭavidhā.",
  "tika-s0202t2:69_4": "Padadvayenapi loke kenaci hetupaccayena nesaṁ anibbattataṁ dasseti.",
  "tika-s0202t2:69_5": "Iddhiyāpi na nimmitāti kassaci iddhimato cetovasippattassa devassa, issarādino vā iddhiyāpi na nimmitā.",
  "tika-s0202t2:69_6": "Animmātāti kassaci animmāpitā.",
  "tika-s0202t2:69_7": "Rūpādijanakabhāvanti rūpasaddādīnaṁ paccayabhāvaṁ, rūpādayopi pathaviyādīhi appaṭibaddhavuttikāti tassa adhippāyo.",
  "tika-s0202t2:69_8": "Yathā pabbatakūṭaṁ kenaci anibbattitaṁ kassaci ca anibbattanakaṁ, evametepīti āha “pabbatakūṭā viya ṭhitāti kūṭaṭṭhā”ti.",
  "tika-s0202t2:69_9": "Yamidaṁ bījato aṅkurādi jāyatīti vuccati, taṁ vijjamānameva tato nikkhamati nāvijjamānaṁ, aññathā aññatopi aññassa upaladdhi siyāti adhippāyo.",
  "tika-s0202t2:69_10": "Evaṁ ṭhitāti evaṁ nibbikārā ṭhitā.",
  "tika-s0202t2:69_11": "Ubhayenapīti atthadvayenapīti vadanti.",
  "tika-s0202t2:69_12": "“Kūṭaṭṭhā esikaṭṭhāyiṭṭhitā”ti padadvayenapi.",
  "tika-s0202t2:69_13": "Tesaṁ sattannaṁ kāyānaṁ.",
  "tika-s0202t2:69_14": "Ṭhitattāti nibbikārābhāvena ṭhitattā.",
  "tika-s0202t2:69_15": "Na calantīti vikāraṁ nāpajjanti.",
  "tika-s0202t2:69_16": "Vikārābhāvato hi tesaṁ sattannaṁ kāyānaṁ esikaṭṭhāyiṭṭhitatā.",
  "tika-s0202t2:69_17": "Aniñjanañca atthato pakatiyā avaṭṭhānamevāti dassetuṁ “na vipariṇāmentī”ti vuttaṁ.",
  "tika-s0202t2:69_18": "Tathā avipariṇāmadhammattā eva te aññamaññaṁ na byābādhenti.",
  "tika-s0202t2:69_19": "Sati hi vikāraṁ āpādetabbatāya byābādhakatāpi siyā, tathā anuggahetabbatāya anuggāhakatāti tadabhāvaṁ dassetuṁ pāḷiyaṁ “nāla”ntiādi vuttaṁ.",
  "tika-s0202t2:70_0": "Pathavī eva kāyekadesattā pathavīkāyo.",
  "tika-s0202t2:70_1": "Hantuṁ vā ghātetuṁ vā samattho nāma natthi jīvasattamānaṁ kāyānaṁ niccatāya nibbikārabhāvato, eteneva nesamahantabbatā aghātetabbatā atthato vuttāyevāti daṭṭhabbā.",
  "tika-s0202t2:70_2": "Tathā hi vuttaṁ “sattannaṁtveva kāyāna”ntiādi.",
  "tika-s0202t2:70_3": "Sotuṁ vā sāvetuṁ vā samattho nāma natthīti paccekaṁ nesaṁ savanesu asamatthattā tadekadesādīsupi asamatthataṁ dīpeti.",
  "tika-s0202t2:70_4": "Yadi koci hantā natthi, kathaṁ satthappahāroti āha “yathā muggarāsiādīsū”tiādi.",
  "tika-s0202t2:70_5": "Kevalaṁ saññāmattameva hoti, hananaghātanādi pana paramatthato nattheva kāyānaṁ avikopanīyabhāvatoti adhippāyo.",
  "tika-s0202t2:70_6": "Kevalaṁ takkamattena niratthakaṁ diṭṭhiṁ dīpetīti etena yasmā takkikā niraṅkusatāya parikappanassa yaṁ kiñci attanā parikappitaṁ sārato maññamānā tatheva abhinivissa takkadiṭṭhiggāhaṁ gaṇhanti, tasmā na tesaṁ diṭṭhivatthusmiṁ viññūhi vicāraṇā kattabbāti dasseti.",
  "tika-s0202t2:70_7": "Kecīti sārasamāsācariyā.",
  "tika-s0202t2:70_8": "Pañcindriyavasenāti pañcarūpindriyavasena.",
  "tika-s0202t2:70_9": "Kammanti laddhi kammabhāvena supākaṭattā.",
  "tika-s0202t2:70_10": "Avaṅkakathātāraṇādikā dvāsaṭṭhi paṭipadā.",
  "tika-s0202t2:70_11": "Ekasmiṁ kappeti ekasmiṁ mahākappe.",
  "tika-s0202t2:71_0": "Purisabhūmiyoti padhānapuggalena niddeso, itthīnampetā bhūmiyo icchanteva.",
  "tika-s0202t2:71_1": "Bhikkhu ca pannakotiādi tesaṁ pāḷiyeva.",
  "tika-s0202t2:71_2": "Tattha pannakoti bhikkhāya vicaraṇakoti vadanti, tesaṁ vā paṭipattiṁ paṭipannako.",
  "tika-s0202t2:71_3": "Jinoti jiṇṇo, jarāvasena nihīnadhātukoti vadanti, attano vā paṭipattiyā paṭipakkhaṁ jinitvā ṭhito.",
  "tika-s0202t2:71_4": "So kira tathābhūto kassacipi dhammaṁ na katheti, tenāha “na kiñci āhā”ti.",
  "tika-s0202t2:71_5": "Alābhinti “so na kumbhimukhā paṭiggaṇhatī”tiādinā nayena vuttaalābhahetusamāyogena alābhiṁ.",
  "tika-s0202t2:71_6": "Tato eva jighacchādubbalaparetatāya sayanaparāyaṇaṁ samaṇaṁ pannabhūmīti vadati.",
  "tika-s0202t2:72_0": "Ājīvavuttisatānīti sattānaṁ ājīvabhūtāni jīvikāvuttisatāni.",
  "tika-s0202t2:72_1": "Pasuggahaṇena eḷakajāti gahitā, migaggahaṇena rurugavayādisabbamigajāti.",
  "tika-s0202t2:72_2": "Bahū devāti cātumahārājikādibrahmakāyikādivasena nesaṁ antarabhedavasena bahū devā.",
  "tika-s0202t2:72_3": "Tattha cātumahārājikānaṁ ekacco antarabhedo “mahāsamayasuttena” dīpetabbo.",
  "tika-s0202t2:72_4": "Mānusāpi anantāti dīpadesakulavaṁsājīvādivibhāgavasena mānusāpi anantabhedā.",
  "tika-s0202t2:72_5": "Pisācā eva pesācā, te aparapetādayo mahantā veditabbā.",
  "tika-s0202t2:73_0": "Chaddantadahamandākiniyo kuḷīramucalindanāmena vadati.",
  "tika-s0202t2:73_1": "Gaṇṭhikāti pabbagaṇṭhikā.",
  "tika-s0202t2:73_2": "Paṇḍitopi…pe…",
  "tika-s0202t2:73_3": "uddhaṁ na gacchati, kasmā?",
  "tika-s0202t2:73_4": "Sattānaṁ saṁsaraṇakālassa niyatabhāvato.",
  "tika-s0202t2:74_0": "Aparipakkaṁ saṁsaraṇanimittaṁ sīlādinā paripāceti nāma sīghaṁyeva visuddhippattiyā.",
  "tika-s0202t2:74_1": "Paripakkaṁ phussa phussa patvā patvā paripakkabhāvāpādanena byantiṁ karoti nāma.",
  "tika-s0202t2:74_2": "Suttaguḷeti suttavaṭṭiyaṁ.",
  "tika-s0202t2:74_3": "Nibbeṭhiyamānameva paletīti upamāya sattānaṁ saṁsāro anukkamena khīyateva, na tassa vaddhīti dasseti paricchinnarūpattā.",
  "tika-s0202t2:75_0": "229.Niyativāde pakkhipantoti sabbaññutaṁ paṭijānitvāpi padesaññutāya asampāyamāno tattha attano aññāṇakiriyaṁ pariharituṁ asakkonto ca “evamesā niyatī”ti niyativāde pakkhipanto.",
  "tika-s0202t2:76_0": "230.",
  "tika-s0202t2:76_1": "Dhammakathāya apassayabhūto anussavo etassa atthīti anussavī, tenevassa apassayavādaṁ dassetuṁ “anussavanissito”ti āha.",
  "tika-s0202t2:76_2": "Savanaṁ saccatoti yaṁ kiñci anussavaṁ, taṁ savanaṁ saccanti gahetvā ṭhito.",
  "tika-s0202t2:76_3": "Piṭakasampadāyāti ganthasampādanena, tādisaṁ ganthaṁ paguṇaṁ vācuggataṁ katvā taṁ nissāya dhammaṁ katheti.",
  "tika-s0202t2:76_4": "Tenāha “vaggapaṇṇāsakāyā”tiādi.",
  "tika-s0202t2:77_0": "232.Mandapaññoti parittapañño.",
  "tika-s0202t2:77_1": "Momūhoti sammuyhako.",
  "tika-s0202t2:77_2": "“Evantipi me no”tiādinā vividho nānappakāro khepo vācāya paravādānaṁ khīpanaṁ vācāvikkhepo, taṁ vācāvikkhepaṁ, na marati na pacchijjati yathāvutto vādavikkhepo etāyāti amarā, tattha pavattā diṭṭhi amarāvikkhepo, taṁ amarāvikkhepaṁ.",
  "tika-s0202t2:77_3": "Apariyantavikkhepanti “evampi me no”tiādinā pucchitassa apariyosāpanavasena vikkhepaṁ.",
  "tika-s0202t2:77_4": "Ito cito ca sandhāvati ekasmiṁ sabhāve anavaṭṭhānato.",
  "tika-s0202t2:77_5": "Gāhaṁ na upagacchatīti micchāgāhatāya uttaravidhānāya purimapakkhaṁ ṭhapetvā gāhaṁ na upagacchati.",
  "tika-s0202t2:77_6": "Amarāsadisāya amarāya vikkhepoti amarāvikkhepo.",
  "tika-s0202t2:78_0": "Idaṁ kusalanti ettha iti-saddo pakārattho, iminā pakārenāti attho.",
  "tika-s0202t2:78_1": "Amarāvikkhepiko yathā kusale, evaṁ aññasmiṁ yaṁ kiñci kenaci pucchitaṁ atthaṁ attano aruccanatāya “evantipi me no”tiādinā tattha tattha vikkhepaññeva āpajjati, tasmā “evantipi me no”tiādi tattha tattha pucchitākārapaṭisedhanavasena vikkhipanākāradassanaṁ.",
  "tika-s0202t2:78_2": "Nanu cettha vikkhepavādino vikkhepapakkhassa ananujānanaṁ vikkhepapakkhe avaṭṭhānaṁ yuttanti?",
  "tika-s0202t2:78_3": "Na, tatthāpi tassa sammūḷhassa paṭikkhepavaseneva vikkhepavādassa pavattanato.",
  "tika-s0202t2:78_4": "Tena vuttaṁ “no”ti.",
  "tika-s0202t2:78_5": "Tathā hi sañcayo belaṭṭhaputto raññā ajātasattunā sandiṭṭhikaṁ sāmaññaphalaṁ puṭṭho paralokattikādīnaṁ paṭisedhanamukhena vikkhepaṁ byākāsi.",
  "tika-s0202t2:79_0": "Etthāha –",
  "tika-s0202t2:79_1": "“nanu cāyaṁ sabbopi amarāvikkhepiko kusalādayo dhamme paralokattikādīni ca yathābhūtaṁ anavabujjhamāno tattha tattha pañhaṁ puṭṭho samāno pucchāya vikkhepamattaṁ āpajjati, tassa kathaṁ diṭṭhigatabhāvo.",
  "tika-s0202t2:79_2": "Na hi avattukāmassa viya pucchitamatthaṁ ajānantassa vikkhepakaraṇamattena tassa diṭṭhigatikatā yuttā”ti? Vuccate –",
  "tika-s0202t2:79_3": "na heva kho pucchāya vikkhepakaraṇamattena tassa diṭṭhigatikatā, atha kho micchābhinivesavasena.",
  "tika-s0202t2:79_4": "Sassatābhinivesena micchābhiniviṭṭhoyeva hi puggalo mandabuddhitāya kusalādidhamme paralokattikādīni ca yāthāvato appaṭipajjamāno attanā aviññātassa atthassa paraṁ viññāpetuṁ asakkuṇeyyatāya musāvādabhayena ca vikkhepaṁ āpajjatīti.",
  "tika-s0202t2:79_5": "Atha vā puññapāpānaṁ tabbipākānañca anavabodhena asaddahanena ca tabbisayāya pucchāya vikkhepakaraṇaṁyeva sundaranti khantiṁ ruciṁ uppādetvā abhinivisantassa uppannā visuṁyeva sā ekā diṭṭhi sattabhaṅgadiṭṭhi viyāti daṭṭhabbā, indriyabaddhato ca tatiyaṭṭhānabhāve dassito.",
  "tika-s0202t2:80_0": "234.Sannidhikārakaṁkāmeti ettha anindriyabaddhāni adhippetānīti tilataṇḍulādiggahaṇaṁ, tassa lokassa appasādaparihāratthaṁ kadāci taṇḍulanāḷiādisaṅgahaṇakaraṇaṁ sandhāya vuttaṁ “tilataṇḍulādayo paññāyantī”ti.",
  "tika-s0202t2:81_0": "236.Ājīvakā matā nāmāti ime ājīvakā sabbaso sammāpaṭipattirahitā micchā eva ca paṭipajjamānā adhisīlasaṅkhātassa sīlajīvitassa abhāvena matā nāma.",
  "tika-s0202t2:81_1": "Puttamatāti mataputtā.",
  "tika-s0202t2:81_2": "Samaṇe gotame brahmacariyavāso atthīti samaṇaṁ eva gotamaṁ parisuddho suparipuṇṇo takkarassa sammā dukkhakkhayāvaho brahmacariyavāso atthi.",
  "tika-s0202t2:81_3": "Etenettha dhammasudhammatādidīpanena buddhasubuddhatañca dīpeti, aññattha natthīti iminā bāhirakesu tassa abhāvaṁ.",
  "tika-s0202t2:81_4": "Sesaṁ suviññeyyameva.",
  "tika-s0202t2:82_0": "Sandakasuttavaṇṇanāya līnatthappakāsanā samattā.",
  "tika-s0202t2:83_0": "7. Mahāsakuludāyisuttavaṇṇanā",
  "tika-s0202t2:84_0": "237.Abhiññātāti ediso ediso cāti abhilakkhaṇavasena ñātā.",
  "tika-s0202t2:84_1": "Appasaddassa vinīto, appasaddatāya mandabhāṇitāya vinītoti ca appasaddavinītoti vuccamāne aññena vinītabhāvo dīpito hoti, bhagavā pana sayambhuñāṇena sayameva vinīto.",
  "tika-s0202t2:84_2": "Tasmā pāḷiyaṁ “appasaddavinīto”ti na vuttaṁ.",
  "tika-s0202t2:84_3": "Tenāha “na hi bhagavā aññena vinīto”ti.",
  "tika-s0202t2:85_0": "238.Hiyyodivasaṁupādāya tato āsannāni katipayāni divasāni purimāni nāma honti, purimānīti ca pubbakāni, atītānīti attho.",
  "tika-s0202t2:85_1": "Tato paranti yathā vuttaatītadivasato anantaraṁ paraṁ purimataraṁ atisayena purimattā.",
  "tika-s0202t2:85_2": "Iti imesu dvīsu pavattito yathākkamaṁ purimapurimatarabhāvo, evaṁ santepi yadettha “purimatara”nti vuttaṁ, tato pabhuti yaṁ yaṁ oraṁ, taṁ taṁ paraṁ, yaṁ yaṁ paraṁ, taṁ taṁ “purimatara”nti vuttaṁ hoti.",
  "tika-s0202t2:85_3": "Kutūhalayuttā sālā kutūhalasālā yathā “ājaññaratho”ti.",
  "tika-s0202t2:85_4": "Ime dassanādayo.",
  "tika-s0202t2:86_0": "Ayathābhūtaguṇehīti ayathābhūtaṁ micchādīpitaatthamatteneva ugghositaguṇehi samuggato ghosito.",
  "tika-s0202t2:86_1": "Taranti atikkamanti etenāti titthaṁ, aggamaggo.",
  "tika-s0202t2:86_2": "Diṭṭhigatikamaggo pana ayathābhūtopi tesaṁ tathā vitaraṇaṁ upādāya titthanti voharīyatīti taṁ karontā titthakarā.",
  "tika-s0202t2:86_3": "Osaratīti pavisati.",
  "tika-s0202t2:87_0": "239.Sahitanti pubbāparāviruddhaṁ.",
  "tika-s0202t2:87_1": "Na kiñci jātanti paṭiññādosahetudosaudāharaṇadosaduṭṭhadosatāya na kiñci jātaṁ.",
  "tika-s0202t2:87_2": "Tenāha “āropito te vādo”ti.",
  "tika-s0202t2:87_3": "Vadanti tena paribhāsantīti vādo doso.",
  "tika-s0202t2:87_4": "Sabhāvakkosenāti sabhāvato pavattakoṭṭhāsena.",
  "tika-s0202t2:88_0": "240.Pīḷeyyāti madhubhaṇḍena saha bhājane pīḷetvā dadeyya.",
  "tika-s0202t2:88_1": "Sabrahmacārīhi sampayojetvāti sahadhammikehi viheṭhanapayogaṁ katvā, tenāha “vivādaṁ katvā”ti.",
  "tika-s0202t2:89_0": "241.Itarītarenāti paṇītato itarena. Tenāha “lāmakalāmakenā”ti.",
  "tika-s0202t2:90_0": "242.Bhattakosakenāti kosakabhattena, khuddakasarāvabhattakenāti attho.",
  "tika-s0202t2:90_1": "Beluvamattabhattāhārāti billapamāṇabhattabhojanā.",
  "tika-s0202t2:90_2": "Oṭṭhavaṭṭiyāti mukhavaṭṭiyā.",
  "tika-s0202t2:90_3": "Sabbākārenevāti sabbappakāreneva.",
  "tika-s0202t2:90_4": "Anappāhāroti na vattabbo kadāci appāhāroti katvā.",
  "tika-s0202t2:90_5": "Tattha ativiya aññehi avisayhaṁ appāhārataṁ bhagavato dassetuṁ “padhānabhūmiya”ntiādi vuttaṁ.",
  "tika-s0202t2:90_6": "Mayāti nissakkavacanaṁ.",
  "tika-s0202t2:90_7": "Visesatarāti tena dhammena visesavantatarā.",
  "tika-s0202t2:91_0": "Vatasamādānavaseneva paṁsukūlaṁ dhārentīti paṁsukūlikāti āha –",
  "tika-s0202t2:91_1": "“samādinnapaṁsukūlikaṅgā”ti, saddattho pana “visuddhimagge” vuttanayena veditabbo.",
  "tika-s0202t2:91_2": "Piṇḍapātikā sapadānacārinotiādīsupi eseva nayo.",
  "tika-s0202t2:91_3": "Tattha tattha satthena chinditattā satthalūkhāni.",
  "tika-s0202t2:91_4": "Yaṁ yaṁ sappāyaṁ, tasseva gahaṇaṁ uccinanti āha “uccinitvā…pe…",
  "tika-s0202t2:91_5": "thiraṭṭhānameva gahetvā”ti.",
  "tika-s0202t2:91_6": "Alābulomasānīti alābulomāni viya sukhumatarāni cīvarasuttaṁsūni etesaṁ santīti alābulomasāni.",
  "tika-s0202t2:91_7": "Pātitasāṇapaṁsukūlanti kaḷevarena saddhiṁ chaḍḍitasāṇamayaṁ paṁsukūlaṁ, yaṁ tumbamatte puḷave odhunitvā satthā gaṇhi.",
  "tika-s0202t2:92_0": "“Yathāpi bhamaro puppha”ntiādinā vuttaṁ madhukarabhikkhācāravataṁ “piṇḍiyālopabhojanaṁ nissāya pabbajjā”ti vacanato bhikkhūnaṁ pakatibhūtaṁ vatanti vuttaṁ “uñchāsake vate ratā”ti.",
  "tika-s0202t2:92_1": "Vata-saddo cettha pakativatasaṅkhātaṁ sakavataṁ vadati.",
  "tika-s0202t2:92_2": "Tenāha “uñchācariyasaṅkhāte bhikkhūnaṁ pakativate”ti.",
  "tika-s0202t2:92_3": "Uccanīcagharadvāraṭṭhāyinoti mahantakhuddakagehānaṁ bahidvārakoṭṭhakaṭṭhāyino.",
  "tika-s0202t2:92_4": "Kabaramissakaṁ bhattaṁ saṁharitvāti kaṇājakamissakaṁ bhattaṁ sampiṇḍitvā.",
  "tika-s0202t2:92_5": "Ummārato paṭṭhāyāti gharummārato paṭṭhāya.",
  "tika-s0202t2:93_0": "Cīvarānuggahatthanti cīvarānurakkhaṇatthaṁ.",
  "tika-s0202t2:93_1": "Ettha ca yasmā buddhā nāma sadevake loke anuttaraṁ puññakkhettaṁ, sā cassa puññakkhettatā paramukkaṁsagatā, tasmā sattānaṁ tādisaṁ upakāraṁ ācikkhitvā te ca anuggaṇhantā gahapaticīvaraṁ sādiyanti, catupaccayasantose pana ne paramukkaṁsagatā evāti daṭṭhabbaṁ.",
  "tika-s0202t2:94_0": "244.Sappaccayanti sahetukaṁ sakāraṇaṁ hutvā dhammaṁ desetīti ayamettha attho.",
  "tika-s0202t2:94_1": "Codako pana adhippāyaṁ ajānanto “kiṁ panā”tiādimāha.",
  "tika-s0202t2:94_2": "Itaro “no na desetī”tiādinā adhippāyaṁ vivarati.",
  "tika-s0202t2:94_3": "Nidānanti cettha ñāpakaṁ uppattikāraṇaṁ adhippetaṁ, tañca tassa tassa anuppattiyuttassa atthassa paṭipakkhaharaṇato “sappāṭihāriya”nti vuccatīti āha “purimassevetaṁvevacana”nti.",
  "tika-s0202t2:94_4": "Rāgādīnaṁ vā paṭiharaṇaṁ paṭihāriyaṁ, tadeva pāṭihāriyaṁ, saha pāṭihāriyenāti sappāṭihāriyaṁ.",
  "tika-s0202t2:94_5": "Rāgādipaṭisedhavaseneva hi satthā dhammaṁ deseti.",
  "tika-s0202t2:95_0": "245.Tassatassa pañhassāti yaṁ yaṁ pañhaṁ paro abhisaṅkharitvā bhagavantaṁ upasaṅkamitvā pucchati, tassa tassa pañhassa.",
  "tika-s0202t2:95_1": "Upari āgamanavādapathanti vissajjane kate tato upari āgacchanakaṁ vādamaggaṁ.",
  "tika-s0202t2:95_2": "Visesetvā vadantoti vattati, “bho gotama, vattumarahatī”ti attano vādabhedanatthaṁ āhataṁ kāraṇaṁ attano māraṇatthaṁ āvudhaṁ nidassento viya visesetvā vadanto pahārakena vacanena.",
  "tika-s0202t2:95_3": "Antarantareti mayā vuccamānakathāpabandhassa antarantare.",
  "tika-s0202t2:95_4": "Dadeyya vadeyya.",
  "tika-s0202t2:95_5": "Evarūpesu ṭhānesūti paravādīhi saddhiṁ vādapaṭivādaṭṭhānesu.",
  "tika-s0202t2:95_6": "Te niggahetuṁ mayā desitaṁ suttapadaṁ ānetvā mamayeva anusāsaniṁ ovādaṁ paccāsīsanti.",
  "tika-s0202t2:96_0": "246.Sampādemīti manorathaṁ sampādemi.",
  "tika-s0202t2:96_1": "Paripūremīti ajjhāsayaṁ paripūremi.",
  "tika-s0202t2:96_2": "Adhisīleti adhike uttamasīle.",
  "tika-s0202t2:96_3": "Sāvakasīlato ca paccekabuddhasīlato ca buddhānaṁ sīlaṁ adhikaṁ ukkaṭṭhaṁ paramukkaṁsato anaññasādhāraṇabhāvato.",
  "tika-s0202t2:96_4": "Tenāha “buddhasīlaṁ nāma kathita”nti.",
  "tika-s0202t2:96_5": "Ṭhānuppattikapaññāti tattha tattha ṭhānaso uppannapaññā.",
  "tika-s0202t2:96_6": "Tenāha “tatthā”tiādi.",
  "tika-s0202t2:96_7": "Avasesā paññāti idha pāḷiyaṁ āgatā anāgatā ca yathāvuttañāṇadvayavinimuttā paññā.",
  "tika-s0202t2:97_0": "247.Visesādhigamānanti satipaṭṭhānādīnaṁ adhigandhabbavisesānaṁ.",
  "tika-s0202t2:97_1": "Abhiññā nāma cha abhiññā, tāsu ukkaṭṭhaniddesena chaḷabhiññārahatova aggamaggapaññā idha abhiññāti adhippetā, tassa vosānaṁ pariyosānaṁ pāramī paramukkaṁsāti avakaṁsāti ca aggaphalaṁ vuccatīti āha “abhiññā…pe…",
  "tika-s0202t2:97_2": "arahattaṁ pattā”ti.",
  "tika-s0202t2:98_0": "Upāyapadhāneti ariyaphalādhigamanassa upāyabhūte padhāne.",
  "tika-s0202t2:98_1": "“Anuppannapāpakānuppādādiatthā”ti gahitā tatheva honti, taṁ atthaṁ sādhentiyevāti etassa atthassa dīpako sammā-saddoti yathāadhippetatthassa anuppannapāpakānuppādādino upāyabhūte, padhānaupāyabhūteti attho.",
  "tika-s0202t2:98_2": "Sammā-saddassa vā yoniso atthadīpakataṁ sandhāya “yoniso padhāne”ti vuttaṁ.",
  "tika-s0202t2:98_3": "Chandaṁ janetīti kattukamyatākusalacchandaṁ uppādeti pavatteti vā.",
  "tika-s0202t2:98_4": "Vāyamatīti payogaparakkamaṁ karoti.",
  "tika-s0202t2:98_5": "Vīriyaṁ ārabhatīti kāyikacetasikavīriyaṁ karoti.",
  "tika-s0202t2:98_6": "Cittaṁ ukkhipatīti teneva sahajātavīriyena kosajjapakkhato cittaṁ ukkhipati.",
  "tika-s0202t2:98_7": "Padahatīti sammappadhānabhūtaṁ vīriyaṁ pavatteti.",
  "tika-s0202t2:98_8": "Paṭipāṭiyā panetāni cattāri padāni āsevanābhāvanābahulīkammasātaccakiriyāhi yojetabbāni.",
  "tika-s0202t2:98_9": "“Padahatī”ti vā iminā āsevanādīhi saddhiṁ sikhāpattaṁ ussoḷhivīriyaṁ yojetabbaṁ.",
  "tika-s0202t2:98_10": "Vaḍḍhiyā paripūraṇatthanti yāvatā bhāvanāpāripūriyā paripūraṇatthaṁ.",
  "tika-s0202t2:98_11": "Yā ṭhitīti yā kusalānaṁ dhammānaṁ paṭipakkhavigamena avaṭṭhiti.",
  "tika-s0202t2:98_12": "So asammosoti so avināso.",
  "tika-s0202t2:98_13": "Yaṁ vepullanti yo sabbaso vipulabhāvo mahantatā.",
  "tika-s0202t2:98_14": "Bhāvanāpāripūrīti bhāvanāya paripūritā.",
  "tika-s0202t2:98_15": "Atthotipi veditabbaṁ purimapacchimapadānaṁ samānatthabhāvato.",
  "tika-s0202t2:99_0": "Pubbabhāgapaṭipadā kathitātaṁtaṁvisesādhigamassa paṭipadāvibhāvanāya āraddhattā.",
  "tika-s0202t2:99_1": "Akusalānaṁ dhammānaṁ anuppajjanena anatthāvahatā nāma natthīti vuttaṁ –",
  "tika-s0202t2:99_2": "“uppajjamānā”ti vacanaṁ uppannānaṁ rāsantarabhāvena gahitattā.",
  "tika-s0202t2:99_3": "Tathā kusalānaṁ dhammānaṁ uppajjanenāti vuttaṁ –",
  "tika-s0202t2:99_4": "anuppajjamānāti vacanaṁ uppannānaṁ rāsantarabhāvena gahitattā.",
  "tika-s0202t2:99_5": "Nirujjhamānāti paṭipakkhasamāyogena vinassamānā, na khaṇanirodhavasena nirujjhamānā.",
  "tika-s0202t2:100_0": "Lobhādayo veditabbā, ye āraddhavipassakānaṁ uppajjanārahā.",
  "tika-s0202t2:100_1": "Sakiṁ uppajjitvāti sabhāvakathanamattametaṁ.",
  "tika-s0202t2:100_2": "Ekavārameva hi maggo uppajjati.",
  "tika-s0202t2:100_3": "Nirujjhamānoti saraseneva nirujjhamāno.",
  "tika-s0202t2:100_4": "Na hi tassa paṭipakkhasamāyogo nāma atthi.",
  "tika-s0202t2:100_5": "Phalassāti anantarakāleva uppajjanakaphalassa.",
  "tika-s0202t2:100_6": "Paccayaṁ datvāva nirujjhatīti iminā maggo sampati āyatiñca ekanteneva atthāvahoti dasseti.",
  "tika-s0202t2:100_7": "Purimasmimpīti “anuppannā me kusalā dhammā anuppajjamānā anatthāya saṁvatteyyu”nti etasmiṁ tatiyavārepi.",
  "tika-s0202t2:100_8": "“Samathavipassanā gahetabbā”ti vuttaṁ aṭṭhakathāyaṁ, taṁ pana maggassa anuppannatāya sabbhāvato, anuppajjamāne ca tasmiṁ vaṭṭānatthasabbhāvatoti maggassapi sādhāraṇabhāvato na yuttanti paṭikkhipati.",
  "tika-s0202t2:100_9": "Yadi samathavipassanānampi anuppatti anatthāvahā, maggassa anuppattiyā vattabbaṁ natthīti.",
  "tika-s0202t2:101_0": "Mahantaṁ, gāravaṁ hoti, tasmā “saṅghagāravena yathāruci vandituṁ na labhāmī”ti saṅghena saha na nikkhami.",
  "tika-s0202t2:101_1": "Ettakaṁ dhātūnaṁ nidhānaṁ nāma aññatra natthi, mahādhātunidhānato hi nīharitvā katipayā dhātuyo tattha tattha cetiye upanītā, idha pana rāmagāmathūpe vinaṭṭhe nāgabhavanaṁ paviṭṭhā doṇamattā dhātuyo upanītā.",
  "tika-s0202t2:101_2": "Atimandāni noti nanu ativiya mandāni.",
  "tika-s0202t2:102_0": "Saṁvijjitvāti “kathañhi nāma mādiso īdisaṁ anatthaṁ pāpuṇissatī”ti saṁvegaṁ janetvā.",
  "tika-s0202t2:102_1": "Īdisaṁ nāma mādisaṁ ārabbha vattabbanti kiṁ vadatīti taṁ vacanaṁ anādiyanto.",
  "tika-s0202t2:103_0": "Santasamāpattito aññaṁ santhambhanakāraṇaṁ balavaṁ natthīti tato parihīno sammāpaṭipattiyaṁ patiṭṭhā kathaṁ bhavissatīti āha “santāya…pe…",
  "tika-s0202t2:103_1": "na sakkotī”ti.",
  "tika-s0202t2:103_2": "Na hi mahārajjuyā chinnāya suttatantū santhambhetuṁ sakkontīti.",
  "tika-s0202t2:103_3": "Samathe dassetvā tena samānagatikā imasmiṁ visaye vipassanāpīti iminā adhippāyenāha “evaṁ uppannā samathavipassanā…pe…",
  "tika-s0202t2:103_4": "saṁvattantī”ti.",
  "tika-s0202t2:104_0": "Kāsāvanti kāsāvavatthaṁ.",
  "tika-s0202t2:104_1": "Kacchaṁ pīḷetvā nivatthanti pacchimaṁ ovaṭṭikaṁ pīḷento viya daḷhaṁ katvā nivatthaṁ addasaṁsūti yojanā.",
  "tika-s0202t2:105_0": "Vuttanayenāti “kāmā nāmete aniccā dukkhā vipariṇāmadhammā”tiādinā vatthukāmakilesakāmesu ādīnavadassanapubbakanekkhammapaṭipattiyā chandarāgaṁ vikkhambhayato samucchindantassa ca “anuppanno ca kāmāsavo na uppajjatī”tiādinā heṭṭhā sabbāsavasuttavaṇṇanādīsu vuttanayena.",
  "tika-s0202t2:105_1": "Ārammaṇarasaṁ anubhavitvā niruddhavipākoti tadārammaṇamāha.",
  "tika-s0202t2:105_2": "Anubhavitvā bhavitvā ca vigataṁ bhūtavigataṁ.",
  "tika-s0202t2:105_3": "Anubhūtabhūtā hi bhūtatāsāmaññena bhūta-saddena vuttā.",
  "tika-s0202t2:105_4": "Sāmaññameva hi upasaggena visesīyatīti.",
  "tika-s0202t2:105_5": "Anubhūtasaddo ca kammavacanicchāya abhāvato anubhavakavācako daṭṭhabbo.",
  "tika-s0202t2:105_6": "Vipāko ārammaṇe uppajjitvā niruddho bhutvāvigatoti vattabbataṁ arahati, vikappagāhavasena rāgādīhi tabbipakkhehi ca akusalaṁ kusalañca kammaṁ ārammaṇarasaṁ anubhavitvā vigatanti vattabbataṁ arahati.",
  "tika-s0202t2:105_7": "Yathāvutto pana vipāko kevalaṁ ārammaṇarasānubhavanavaseneva pavattatīti anubhavitvā vigatattā nippariyāyeneva vutto, tassa ca tathā vuttattā kammaṁ bhavitvā vigatapariyāyena, yaṁ “uppannānaṁ akusalānaṁ dhammānaṁ pahānāya, uppannānaṁ kusalānaṁ dhammānaṁ ṭhitiyā”ti ettha “uppanna”nti gahetvā taṁsadisānaṁ pahānaṁ, vuddhi ca vuttā.",
  "tika-s0202t2:105_8": "Vipaccituṁ okāsakaraṇavasena uppatitaṁ atītakammañca tato uppajjituṁ āraddho anāgato vipāko ca “okāsakatuppanno”ti vutto.",
  "tika-s0202t2:105_9": "Yaṁ uppannasaddena vināpi viññāyamānaṁ uppannaṁ sandhāya “nāhaṁ, bhikkhave, sañcetanikāna”ntiādi vuttaṁ.",
  "tika-s0202t2:106_0": "Tesūti vipassanāya bhūmibhūtesu khandhesu.",
  "tika-s0202t2:106_1": "Anusayitakilesāti anusayavasena pavattā appahīnā maggena pahātabbā kilesā adhippetā.",
  "tika-s0202t2:106_2": "Tenāha “atītā…pe…",
  "tika-s0202t2:106_3": "na vattabbā”ti.",
  "tika-s0202t2:106_4": "Tesañhi ambarukkhopamāya vattamānāditā na vattabbā maggena pahātabbānaṁ tādisassa vibhāgassa anuppajjanato.",
  "tika-s0202t2:106_5": "Appahīnāva hontīti iminā appahīnaṭṭhena anusayaṭṭhoti dasseti.",
  "tika-s0202t2:106_6": "Idaṁbhūmiladdhuppannaṁ nāmāti idaṁ tesu khandhesu uppattirahakilesajātaṁ tāya eva uppattirahatāya bhūmiladdhuppannaṁ nāma, tebhūmakabhūmiladdhā nāma hotīti attho.",
  "tika-s0202t2:106_7": "Tāsu tāsu bhūmīsūti manussadevādiattabhāvasaṅkhātesu upādānakkhandhesu.",
  "tika-s0202t2:106_8": "Tasmiṁ tasmiṁ santāne anuppattianāpāditatāya asamugghātitā.",
  "tika-s0202t2:106_9": "Ettha ca laddhabhūmikaṁ bhūmiladdhanti vuttaṁ aggiāhito viya.",
  "tika-s0202t2:107_0": "Okāsakatuppanna-saddepi ca okāso kato etenāti okāso kato etassāti ca atthadvayepi kata-saddassa paranipāto daṭṭhabbo.",
  "tika-s0202t2:107_1": "Āhatakhīrarukkho viya nimittaggāhavasena adhiggahitaṁ ārammaṇaṁ, anāhatakhīrarukkho viya avikkhambhitatāya antogadhakilesaṁ ārammaṇaṁ.",
  "tika-s0202t2:107_2": "Nimittaggāhakāvikkhambhitakilesā vā puggalā āhatānāhatakhīrarukkhasadisā.",
  "tika-s0202t2:107_3": "Purimanayenevāti avikkhambhituppanne viya “imasmiṁ nāma ṭhāne nuppajjissantīti na vattabbā. Kasmā?",
  "tika-s0202t2:107_4": "Asamugghātitattā”ti yojetvā vitthāretabbaṁ.",
  "tika-s0202t2:108_0": "Vuttaṁ paṭisambhidāmagge.",
  "tika-s0202t2:108_1": "Tattha ca maggena pahīnakilesānameva tidhā navattabbataṁ apākaṭaṁ supākaṭaṁ kātuṁ ajātaphalarukkho upamābhāvena āgato.",
  "tika-s0202t2:108_2": "Atītādīnaṁ appahīnatā dassanatthampi “jātaphalarukkhena dīpetabba”nti vuttaṁ.",
  "tika-s0202t2:108_3": "Tattha yathā acchinne rukkhe nibbattārahāni phalāni chinne anuppajjamānāni na kadāci sasabhāvāni ahesuṁ honti bhavissanti cāti tāni atītādibhāvena na vattabbāni, evaṁ maggena pahīnakilesā ca daṭṭhabbā.",
  "tika-s0202t2:108_4": "Yathā chede asati phalāni uppajjissanti, sati ca nuppajjissantīti chedassa sātthakatā, evaṁ maggabhāvanāya ca sātthakatā yojetabbā.",
  "tika-s0202t2:109_0": "Tepi pajahatiyeva kilesappahāneneva tesampi anuppattidhammatāpādanato.",
  "tika-s0202t2:109_1": "Abhisaṅkhāraviññāṇassāti paṭisandhiviññāṇassa.",
  "tika-s0202t2:109_2": "Upādinnaanupādinnatoti upādinnakhandhato ceva kilesato ca.",
  "tika-s0202t2:109_3": "Upapattivasena vuṭṭhānaṁ dassetumāha –",
  "tika-s0202t2:109_4": "“bhavavasena panā”tiādi.",
  "tika-s0202t2:109_5": "Ye sotāpannassa satta bhavā appahīnā, tato pañca ṭhapetvā itare dve “sugatibhavekadesā”ti adhippetā.",
  "tika-s0202t2:109_6": "Sugatikāmabhavatoti sugatibhavekadesabhūtakāmabhavato.",
  "tika-s0202t2:109_7": "Arahattamaggo rūpārūpabhavato vuṭṭhāti uddhambhāgiyasaṁyojanasamugghātabhāvato.",
  "tika-s0202t2:109_8": "Yadi arahattamaggo eva ariyamaggo siyā, so eva sabbakilese pajaheyya, sabbabhavehipi vuṭṭhaheyya.",
  "tika-s0202t2:109_9": "Yasmā pana odhisova kilesā pahīyanti, tasmā heṭṭhimaheṭṭhimamaggehi pahīnāvasese kilese so pajahati, iti imaṁ sāmatthiyaṁ sandhāya “sabbabhavehi vuṭṭhātiyevātipi vadantī”ti vuttaṁ.",
  "tika-s0202t2:109_10": "Tathā hi so eva “vajirūpamo”ti vutto.",
  "tika-s0202t2:110_0": "Hotu tāva vuttanayena anuppannānaṁ akusalānaṁ anuppādāya, uppannānaṁ uppannasadisānaṁ pahānāya anuppattidhammatāpādanāya maggabhāvanā, atha maggakkhaṇe kathaṁ anuppannānaṁ kusalānaṁ uppādāya uppannānañca ṭhitiyā bhāvanā hoti ekacittakkhaṇikattā tassāti codeti, itaro “maggappavattiyāyevā”ti parihāramāha.",
  "tika-s0202t2:110_1": "Maggo hi kāmañcekacittakkhaṇiko, tathārūpo panassa pavattiviseso, yaṁ anuppannā kusalā dhammā sātisayaṁ uppajjanti, uppannā ca savisesaṁ pāripūriṁ pāpuṇanti.",
  "tika-s0202t2:110_2": "Tenāha “maggo hī”tiādi.",
  "tika-s0202t2:110_3": "Kiñcāpi ariyamaggo vattamānakkhaṇe anuppanno nāma na hoti, anuppannapubbataṁ upādāya upacāravasena tathā vuccatīti dassetuṁ “anāgatapubbaṁ hī”tiādi vuttaṁ.",
  "tika-s0202t2:110_4": "Ayamevāti ayaṁ maggassa yathāpaccayapavatti eva ṭhiti nāmāti, maggasamaṅgī puggalo maggampi bhāvento eva tassa ṭhitiyā bhāvetīti vattuṁ vaṭṭati.",
  "tika-s0202t2:111_0": "Upasamamānaṁ gacchatīti vikkhambhanavasena samucchedavasena kilese upasamentaṁ vattati.",
  "tika-s0202t2:111_1": "Pubbabhāgindriyāni eva vā adhippetāni.",
  "tika-s0202t2:111_2": "Tenevāha “kilesūpasamatthaṁ vā gacchatī”ti.",
  "tika-s0202t2:112_0": "248.Adhimuccanaṭṭhenāti adhikaṁ savisesaṁ muccanaṭṭhena, tenāha “suṭṭhu muccanaṭṭho”ti.",
  "tika-s0202t2:112_1": "Etena satipi sabbassapi rūpāvacarajjhānassa vikkhambhanavasena paṭipakkhato vimuttabhāve yena bhāvanāvisesena taṁ jhānaṁ sātisayaṁ paṭipakkhato vimuccitvā pavattati, so bhāvanāviseso dīpito.",
  "tika-s0202t2:112_2": "Bhavati hi samānajātiyuttopi bhāvanāvisesena pavattiākāraviseso.",
  "tika-s0202t2:112_3": "Yathā taṁ saddhāvimuttato diṭṭhippattassa, tathā paccanīkadhammehi suṭṭhu vimuttatāya eva aniggahitabhāvena nirāsaṅkatāya abhirativasena suṭṭhu adhimuccanaṭṭhenapi vimokkho.",
  "tika-s0202t2:112_4": "Tenāha “ārammaṇe cā”tiādi.",
  "tika-s0202t2:112_5": "Ayaṁ panatthoti ayaṁ adhimuccanattho pacchimavimokkhe nirodhe natthi.",
  "tika-s0202t2:112_6": "Kevalo vimuttattho eva tattha labbhati, taṁ sayameva parato vakkhati.",
  "tika-s0202t2:113_0": "Rūpīti yenāyaṁ sasantatipariyāpannena rūpena samannāgato, taṁ yassa jhānassa hetubhāvena visiṭṭhaṁ rūpaṁ hoti.",
  "tika-s0202t2:113_1": "Yena visiṭṭhena rūpena “rūpī”ti vucceyya rūpī-saddassa atisayatthadīpanato, tadeva sasantatipariyāpannarūpanimittaṁ jhānamiva paramatthato rūpībhāvasādhakanti daṭṭhabbaṁ.",
  "tika-s0202t2:113_2": "Tenāha “ajjhatta”ntiādi.",
  "tika-s0202t2:113_3": "Rūpajjhānaṁ rūpaṁ uttarapadalopena.",
  "tika-s0202t2:113_4": "Rūpānīti panettha purimapadalopo daṭṭhabbo.",
  "tika-s0202t2:113_5": "Tena vuttaṁ “nīlakasiṇādīni rūpānī”ti.",
  "tika-s0202t2:114_0": "Antoappanāyaṁ subhanti ābhogo natthīti iminā pubbābhogavasena adhimutti siyāti dasseti.",
  "tika-s0202t2:114_1": "Evañhettha tathāvattabbatāpatticodanā anavakāsā hoti.",
  "tika-s0202t2:114_2": "Yasmā suvisuddhesu nīlādīsu vaṇṇakasiṇesu tattha katādhikārānaṁ abhirativasena suṭṭhu adhimutti siyā, tasmā aṭṭhakathāyaṁ tathā tatiyo vimokkho saṁvaṇṇito.",
  "tika-s0202t2:114_3": "Yasmā pana mettādivasena pavattamānā bhāvanā satte appaṭikūlato dahati, te subhato adhimuccitvāva pavattati, tasmā paṭisambhidāmagge brahmavihārabhāvanā “subhavimokkho”ti vuttā, tayidaṁ ubhayampi tena tena pariyāyena vuttattā na virujjhatīti daṭṭhabbaṁ.",
  "tika-s0202t2:115_0": "Sabbasoti anavasesato.",
  "tika-s0202t2:115_1": "Na hi catunnaṁ arūpakkhandhānaṁ ekadesopi tattha avasiṭṭhoti.",
  "tika-s0202t2:115_2": "Vissaṭṭhattāti yathāparicchinne kāle nirodhitattā.",
  "tika-s0202t2:115_3": "Uttamo vimokkho nāma ariyeheva samāpajjitabbato, ariyaphalapariyosānattā diṭṭheva dhamme nibbānappattibhāvato ca.",
  "tika-s0202t2:116_0": "249.",
  "tika-s0202t2:116_1": "Abhibhavatīti abhibhu parikammaṁ, ñāṇaṁ vā.",
  "tika-s0202t2:116_2": "Abhibhu āyatanaṁ etassāti abhibhāyatanaṁ, jhānaṁ.",
  "tika-s0202t2:116_3": "Abhibhavitabbaṁ vā ārammaṇasaṅkhātaṁ āyatanaṁ etassāti abhibhāyatanaṁ, jhānaṁ.",
  "tika-s0202t2:116_4": "Ārammaṇābhibhavanato abhibhu ca taṁ āyatanañca yogino sukhavisesānaṁ adhiṭṭhānabhāvato manāyatanadhammāyatanabhāvato cātipi sasampayuttaṁ jhānaṁ abhibhāyatanaṁ.",
  "tika-s0202t2:116_5": "Tenāha “abhibhavanakāraṇānī”tiādi.",
  "tika-s0202t2:116_6": "Tānīti abhibhāyatanasaññitāni jhānāni.",
  "tika-s0202t2:116_7": "Samāpattito vuṭṭhitassa ābhogo pubbabhāgabhāvanāvasena jhānakkhaṇe pavattaṁ abhibhavanākāraṁ gahetvā pavattoti daṭṭhabbo.",
  "tika-s0202t2:116_8": "Parikammavasena ajjhattaṁ rūpasaññī, na appanāvasena.",
  "tika-s0202t2:116_9": "Na hi paṭibhāganimittārammaṇā appanā ajjhattavisayā sambhavati.",
  "tika-s0202t2:116_10": "Taṁ pana ajjhatta parikammavasena laddhaṁ kasiṇanimittaṁ asuvisuddhameva hoti, na bahiddhā parikammavasena laddhaṁ viya visuddhaṁ.",
  "tika-s0202t2:117_0": "Parittānīti yathāladdhāni suppasarāvamattāni.",
  "tika-s0202t2:117_1": "Tenāha “avaḍḍhitānī”ti.",
  "tika-s0202t2:117_2": "Parittavasenevāti vaṇṇavasena ābhoge vijjamānepi parittavaseneva idamabhibhāyatanaṁ vuttaṁ.",
  "tika-s0202t2:117_3": "Parittatā hettha abhibhavanassa kāraṇaṁ.",
  "tika-s0202t2:117_4": "Vaṇṇābhoge satipi asatipi abhibhāyatanabhāvanā nāma tikkhapaññasseva sambhavati, na itarassāti “ñāṇuttariko puggalo”ti.",
  "tika-s0202t2:117_5": "Abhibhavitvā samāpajjatīti ettha abhibhavanaṁ samāpajjanañca upacārajjhānādhigamasamanantarameva appanājhānuppādananti āha “saha nimittuppādenevettha appanaṁ pāpetī”ti.",
  "tika-s0202t2:117_6": "Saha nimittuppādenāti ca appanāparivāsābhāvassa lakkhaṇavacanametaṁ.",
  "tika-s0202t2:117_7": "Yo “khippābhiñño”ti vuccati, tatopi ñāṇuttarasseva abhibhāyatanabhāvanā.",
  "tika-s0202t2:117_8": "Etthāti etasmiṁ nimitte.",
  "tika-s0202t2:117_9": "Appanaṁ pāpetīti bhāvanā appanaṁ neti.",
  "tika-s0202t2:118_0": "Ettha ca keci “uppanne upacārajjhāne taṁ ārabbha ye heṭṭhimantena dve tayo javanavārā pavattanti, te upacārajjhāna pakkhikā eva, tadanantarañca bhavaṅgaparivāsena upacārāsevanāya ca vinā appanā hoti, saha nimittuppādeneva appanaṁ pāpetī”ti vadanti, taṁ tesaṁ matimattaṁ.",
  "tika-s0202t2:118_1": "Na hi pārivāsikaparikammena appanāvāro icchito, nāpi mahaggatappamāṇajjhānesu viya upacārajjhāne ekantato paccavekkhaṇā icchitabbā, tasmā upacārajjhānādhigamato paraṁ katipayabhavaṅgacittāvasāne appanaṁ pāpuṇanto “saha nimittuppādenevettha appanaṁ pāpetī”ti vutto.",
  "tika-s0202t2:118_2": "“Saha nimittuppādenā”ti ca adhippāyikamidaṁ vacanaṁ, na nītatthaṁ, adhippāyo vuttanayeneva veditabbo.",
  "tika-s0202t2:119_0": "Na antosamāpattiyaṁ tadā tathārūpassa ābhogassa asambhavato, samāpattito vuṭṭhitassa ābhogo pubbabhāgabhāvanāvasena jhānakkhaṇe pavattaṁ abhibhavanākāraṁ gahetvā pavattoti daṭṭhabbaṁ.",
  "tika-s0202t2:119_1": "Abhidhammaṭṭhakathāyaṁ pana “iminā panassa pubbabhāgo kathito”ti vuttaṁ.",
  "tika-s0202t2:119_2": "Antosamāpattiyaṁ tathā ābhogābhāve kasmā “jhānasaññāyapī”ti vuttanti āha “abhibhava…pe… atthī”ti.",
  "tika-s0202t2:120_0": "Vaḍḍhitappamāṇānīti vipulappamāṇānīti attho, na ekaṅguladvaṅgulādivasena vaḍḍhitappamāṇānīti tathā vaḍḍhanassevettha asambhavato.",
  "tika-s0202t2:120_1": "Tenāha “mahantānī”ti.",
  "tika-s0202t2:121_0": "Rūpe saññā rūpasaññā, sā assa atthīti rūpasaññī, na rūpasaññī arūpasaññī.",
  "tika-s0202t2:121_1": "Saññāsīsena jhānaṁ vadati.",
  "tika-s0202t2:121_2": "Rūpasaññāya anuppādanamevettha alābhitā.",
  "tika-s0202t2:121_3": "Bahiddhāva uppannanti bahiddhāvatthusmiṁyeva uppannaṁ.",
  "tika-s0202t2:121_4": "Abhidhamme pana “ajjhattaṁ arūpasaññī bahiddhā rūpāni passati parittāni suvaṇṇadubbaṇṇāni, appamāṇāni suvaṇṇadubbaṇṇānī”ti evaṁ catunnaṁ abhibhāyatanānaṁ āgatattā abhidhammaṭṭhakathāyaṁ “kasmā pana yathā suttante –",
  "tika-s0202t2:121_5": "‘ajjhattaṁ rūpasaññī eko bahiddhā rūpāni passati parittānī’tiādi vuttaṁ, evaṁ avatvā idha catūsupi abhibhāyatanesu ajjhattaṁ arūpasaññitāva vuttā”ti codanaṁ katvā “ajjhattarūpānaṁ anabhibhavanīyato”ti kāraṇaṁ vatvā “tattha vā hi idha vā bahiddhārūpāneva abhibhavitabbāni, tasmā tāni niyamato vattabbānīti tatrāpi idhāpi vuttāni.",
  "tika-s0202t2:121_6": "‘Ajjhattaṁ arūpasaññī’ti idaṁ pana satthu desanāvilāsamattamevā”ti vuttaṁ.",
  "tika-s0202t2:122_0": "Ettha ca vaṇṇābhogarahitāni sahitāni ca sabbāni “parittāni suvaṇṇadubbaṇṇānī”ti vuttāni, tathā “appamāṇānī”ti daṭṭhabbāni.",
  "tika-s0202t2:122_1": "Atthi hi eso pariyāyo “parittāni abhibhuyya tāni ce kadāci vaṇṇavasena ābhujitāni honti suvaṇṇadubbaṇṇāni abhibhuyyā”ti.",
  "tika-s0202t2:122_2": "Pariyāyakathā hi suttantadesanāti.",
  "tika-s0202t2:122_3": "Abhidhamme pana nippariyāyadesanattā vaṇṇābhogarahitāni visuṁ vuttāni, tathā sahitāni.",
  "tika-s0202t2:122_4": "Atthi hi ubhayattha abhibhavanapariyāyoti “ajjhattaṁ rūpasaññī”tiādinā paṭhamadutiyaabhibhāyatanesu paṭhamavimokkho, tatiyacatutthābhibhāyatanesu dutiyavimokkho, vaṇṇābhibhāyatanesu tatiyavimokkho ca abhibhavanappavattito saṅgahito, abhidhamme pana nippariyāyadesanattā vimokkhābhibhāyatanāni asaṅkarato dassetuṁ vimokkhe vajjetvā abhibhāyatanāni kathitāni, sabbāni ca vimokkhakiccāni jhānāni vimokkhadesanāyaṁ vuttāni.",
  "tika-s0202t2:122_5": "Tadetaṁ “ajjhattaṁ rūpasaññī”ti āgatassa abhibhāyatanadvayassa abhidhamme abhibhāyatanesu avacanato “rūpī rūpāni passatī”tiādīnañca sabbavimokkhakiccasādhāraṇavacanabhāvato vavatthānaṁ katanti viññāyati.",
  "tika-s0202t2:123_0": "“Ajjhattarūpānaṁ anabhibhavanīyato”ti idaṁ abhidhamme katthacipi “ajjhattaṁ rūpāni passatī”ti avatvā sabbattha yaṁ vuttaṁ “bahiddhārūpāni passatī”ti, tassa kāraṇavacanaṁ.",
  "tika-s0202t2:123_1": "Tena yaṁ aññahetukaṁ, taṁ tena hetunā vuttaṁ, yaṁ pana desanāvilāsahetukaṁ ajjhattaṁ arūpasaññitāya eva abhidhamme vacanaṁ, na tassa aññaṁ kāraṇaṁ maggitabbanti dasseti.",
  "tika-s0202t2:123_2": "Ajjhattarūpānaṁ anabhibhavanīyatā ca tesaṁ bahiddhārūpānaṁ viya avibhūtattā, desanāvilāso ca yathāvuttavavatthānavasena veditabbo, veneyyajjhāsayavasena vijjamānapariyāyakathanabhāvato.",
  "tika-s0202t2:123_3": "“Suvaṇṇadubbaṇṇānī”ti eteneva siddhattā nīlādiabhibhāyatanāni na vattabbānīti ce?",
  "tika-s0202t2:123_4": "Na, nīlādīsu katādhikārānaṁ nīlādibhāvasseva abhibhavanakāraṇattā.",
  "tika-s0202t2:123_5": "Na hi tesaṁ parisuddhāparisuddhavaṇṇānaṁ parittatā tadappamāṇatā vā abhibhavanakāraṇaṁ, atha kho nīlādibhāvo evāti.",
  "tika-s0202t2:123_6": "Etesu ca parittādikasiṇarūpesu yaṁ caritassa imāni abhibhāyatanāni ijjhanti, taṁ dassetuṁ “imesu panā”tiādi vuttaṁ.",
  "tika-s0202t2:124_0": "Sabbasaṅgāhikavasenāti sakalanīlavaṇṇanīlanidassananīlanibhāsānaṁ sādhāraṇavasena.",
  "tika-s0202t2:124_1": "Vaṇṇavasenāti sabhāvavaṇṇavasena.",
  "tika-s0202t2:124_2": "Nidassanavasenāti passitabbatāvasena.",
  "tika-s0202t2:124_3": "Obhāsavasenāti sappabhāsatāya avabhāsanavasena.",
  "tika-s0202t2:124_4": "Umāpupphanti atasipupphaṁ.",
  "tika-s0202t2:124_5": "Nīlameva hoti vaṇṇasaṅkarābhāvato.",
  "tika-s0202t2:124_6": "Bārāṇasiyaṁ bhavanti bārāṇasiyaṁ samuṭṭhitaṁ.",
  "tika-s0202t2:125_0": "Te dhammeti te satipaṭṭhānādidhamme ceva aṭṭhavimokkhadhamme ca.",
  "tika-s0202t2:125_1": "Ciṇṇavasībhāvāyeva tattha abhivisiṭṭhāya paññāya pariyosānuttaraṁ sataṁ gatā abhiññāvosānapāramippattā.",
  "tika-s0202t2:126_0": "250.Sakalaṭṭhenāti sakalabhāvena, asubhanimittādīsu viya ekadese aṭṭhatvā anavasesato gahetabbaṭṭhenāti attho.",
  "tika-s0202t2:126_1": "Yathā khettaṁ sassānaṁ uppattiṭṭhānaṁ vaḍḍhiṭṭhānañca, evameva taṁtaṁsampayuttadhammānanti āha “khettaṭṭhenā”ti.",
  "tika-s0202t2:126_2": "Paricchinditvāti idaṁ uddhaṁ adho tiriyanti yojetabbaṁ.",
  "tika-s0202t2:126_3": "Paricchinditvā eva hi sabbattha kasiṇaṁ vaḍḍhetabbaṁ.",
  "tika-s0202t2:126_4": "Tena tena kāraṇenāti upariādīsu tena tena kasiṇena.",
  "tika-s0202t2:126_5": "Yathā kinti āha –",
  "tika-s0202t2:126_6": "“ālokamiva rūpadassanakāmo”ti, yathā dibbacakkhunā uddhaṁ ce rūpaṁ daṭṭhukāmo, uddhaṁ ālokaṁ pasāreti, adho ce, adho, samantato ce rūpaṁ daṭṭhukāmo, samantato ālokaṁ pasāreti, evaṁ sabbakasiṇanti attho.",
  "tika-s0202t2:126_7": "Ekassāti pathavīkasiṇādīsu ekekassa.",
  "tika-s0202t2:126_8": "Aññabhāvānupagamanatthanti aññakasiṇabhāvānupagamanadīpanatthaṁ, aññassa vā kasiṇabhāvānupagamanadīpanatthaṁ.",
  "tika-s0202t2:126_9": "Na hi aññena pasāritakasiṇaṁ tato aññena pasāritakasiṇabhāvaṁ upagacchati, evampi nesaṁ aññakasiṇasambhedābhāvo veditabbo.",
  "tika-s0202t2:126_10": "Na aññaṁ pathavīādi.",
  "tika-s0202t2:126_11": "Na hi udakena ṭhitaṭṭhāne sasambhārapathavī atthi.",
  "tika-s0202t2:126_12": "Aññakasiṇasambhedoti āpokasiṇādinā saṅkaro.",
  "tika-s0202t2:126_13": "Sabbatthāti sabbesu sesakasiṇesu.",
  "tika-s0202t2:126_14": "Ekadese aṭṭhatvā anavasesapharaṇaṁ pamāṇassa aggahaṇato appamāṇaṁ.",
  "tika-s0202t2:126_15": "Teneva hi nesaṁ kasiṇasamaññā.",
  "tika-s0202t2:126_16": "Tathā hi “tañhī”tiādimāha.",
  "tika-s0202t2:126_17": "Tattha cetasā pharantoti bhāvanācittena ārammaṇaṁ karonto.",
  "tika-s0202t2:126_18": "Bhāvanācittañhi kasiṇaṁ parittaṁ vā vipulaṁ vā sakalameva manasi karoti.",
  "tika-s0202t2:127_0": "Kasiṇugghāṭimākāse pavattaṁ viññāṇaṁ pharaṇaappamāṇavasena “viññāṇakasiṇa”nti vuttaṁ.",
  "tika-s0202t2:127_1": "Tathā hi taṁ “viññāṇa”nti vuccati.",
  "tika-s0202t2:127_2": "Kasiṇavasenāti ugghāṭitakasiṇavasena kasiṇugghāṭimākāse uddhaṁadhotiriyatā veditabbā.",
  "tika-s0202t2:127_3": "Yattakañhi ṭhānaṁ kasiṇaṁ pasāritaṁ, tattakaṁ ākāsabhāvanāvasena ākāsaṁ hotīti.",
  "tika-s0202t2:127_4": "Evaṁ yattakaṁ ṭhānaṁ ākāsaṁ hutvā upaṭṭhitaṁ, tattakaṁ ākāsameva hutvā viññāṇassa pavattanato āgamanavasena viññāṇakasiṇepi uddhaṁadhotiriyatā vuttāti “kasiṇugghāṭimākāsavasena tattha pavattaviññāṇe uddhaṁadhotiriyatā veditabbā”ti āha.",
  "tika-s0202t2:128_0": "252.Vuttoyeva vammikasutte.",
  "tika-s0202t2:128_1": "Nissitañca chavatthunissitattā vipassanāñāṇassa.",
  "tika-s0202t2:128_2": "Paṭibaddhañca tena vinā appavattanato kāyasaññitānaṁ rūpadhammānaṁ ārammaṇakaraṇato ca.",
  "tika-s0202t2:128_3": "Suṭṭhu bhāti obhāsatīti vā subho.",
  "tika-s0202t2:128_4": "Kuruvindajātiādijātivisesopi maṇi ākarapārisuddhimūlako evāti āha “suparisuddhaākarasamuṭṭhito”ti.",
  "tika-s0202t2:128_5": "Dosanīharaṇavasena parikammanipphattīti āha “suṭṭhu kataparikammo apanītapāsāṇasakkharo”ti.",
  "tika-s0202t2:128_6": "Dhovanavedhanādīhīti catūsu pāsāṇesu dhovanena ceva kāḷakādiapaharaṇatthāya suttena āvunanatthāya ca vijjhanena.",
  "tika-s0202t2:128_7": "Tāpasaṇhakaraṇādīnaṁ saṅgaho ādi-saddena.",
  "tika-s0202t2:128_8": "Vaṇṇasampattinti suttassa vaṇṇasampattiṁ.",
  "tika-s0202t2:129_0": "Maṇi viya karajakāyo paccavekkhitabbato.",
  "tika-s0202t2:129_1": "Āvutasuttaṁ viya vipassanāñāṇaṁ anupavisitvā ṭhitattā.",
  "tika-s0202t2:129_2": "Cakkhumā puriso viya vipassanālābhī bhikkhu sammadeva tassa dassanato.",
  "tika-s0202t2:129_3": "Tadārammaṇānanti rūpadhammārammaṇānaṁ.",
  "tika-s0202t2:129_4": "Phassapañcamakacittacetasikaggahaṇena gahitadhammāpi vipassanācittuppādapariyāpannā evāti veditabbaṁ.",
  "tika-s0202t2:129_5": "Evañhi tesaṁ vipassanāñāṇagatikattā “āvutasuttaṁ viya vipassanāñāṇa”nti vacanaṁ avirodhitaṁ hoti.",
  "tika-s0202t2:130_0": "Ñāṇassāti paccavekkhaṇañāṇassa.",
  "tika-s0202t2:130_1": "Yadi evaṁ ñāṇassa vasena vattabbaṁ, na puggalassāti āha “tassa panā”tiādi.",
  "tika-s0202t2:130_2": "Maggassa anantaraṁ, tasmā lokiyābhiññānaṁ parato chaṭṭhābhiññāya purato vattabbaṁ vipassanāñāṇaṁ.",
  "tika-s0202t2:130_3": "Evaṁ santepīti yadipāyaṁ ñāṇānupubbaṭṭhiti, evaṁ santepi etassa antarā vāro natthīti pañcasu lokiyābhiññāsu kathitāsu ākaṅkheyyasuttādīsu viya chaṭṭhābhiññā kathetabbāti etassa anabhiññālakkhaṇassa vipassanāñāṇassa tāsaṁ antarā vāro na hoti, tasmā tattha avasarābhāvato idheva rūpāvacaracatutthajjhānānantarameva dassitaṁ vipassanāñāṇaṁ.",
  "tika-s0202t2:130_4": "Yasmā cāti ca-saddo samuccayattho.",
  "tika-s0202t2:130_5": "Tena na kevalaṁ tadeva, atha kho idampi kāraṇaṁ vipassanāñāṇassa idheva dassaneti imamatthaṁ dīpeti.",
  "tika-s0202t2:130_6": "Dibbena cakkhunā bheravarūpaṁ passatoti ettha iddhividhañāṇena bheravaṁ rūpaṁ nimminitvā cakkhunā passatoti vattabbaṁ, evampi abhiññālābhino apariññāṇavatthukassa bhayasantāso uppajjati uccavālikavāsīmahānāgattherassa viya.",
  "tika-s0202t2:130_7": "Idhāpīti imasmiṁ vipassanāñāṇepi, na satipaṭṭhānādīsu evāti adhippāyo.",
  "tika-s0202t2:131_0": "253.",
  "tika-s0202t2:131_1": "Manomayiddhiyaṁ ciṇṇavasitāya abhiññā vosānapāramippattatā veditabbāti yojanā.",
  "tika-s0202t2:131_2": "Manena nibbattanti abhiññāmanena nibbattitaṁ.",
  "tika-s0202t2:131_3": "Taṁ sadisabhāvadassanatthamevāti saṇṭhānatopi vaṇṇatopi avayavavisesatopi sadisabhāvadassanatthameva.",
  "tika-s0202t2:131_4": "Sajātiyaṁ ṭhito, na nāgiddhiyā aññajātirūpo.",
  "tika-s0202t2:131_5": "Suparikammakatamattikādayo viya iddhividhañāṇaṁ vikubbanakiriyāya nissayabhāvato.",
  "tika-s0202t2:132_0": "255.Appakasirenevāti akiccheneva.",
  "tika-s0202t2:133_0": "256.",
  "tika-s0202t2:133_1": "Mando uttānaseyyakadārakopi “daharo”ti vuccatīti tato visesanatthaṁ “yuvā”ti vuttaṁ.",
  "tika-s0202t2:133_2": "Yuvāpi koci anicchanato amaṇḍanasīlo hotīti tato visesanatthaṁ “maṇḍanakajātiko”ti vuttaṁ.",
  "tika-s0202t2:133_3": "Tena vuttaṁ “yuvāpī”tiādi.",
  "tika-s0202t2:133_4": "Kāḷatilappamāṇā bindavo kāḷatilakāni.",
  "tika-s0202t2:133_5": "Nātikammāsatilappamāṇā bindavo tilakāni.",
  "tika-s0202t2:133_6": "Vaṅkaṁ nāma piyaṅgaṁ.",
  "tika-s0202t2:133_7": "Yobbanapīḷakādayo mukhadūsipīḷakā.",
  "tika-s0202t2:133_8": "Mukhagato doso mukhadoso, lakkhaṇavacanañcetaṁ mukhe adosassapi pākaṭabhāvassa adhippetattā.",
  "tika-s0202t2:133_9": "Yathā vā mukhe doso, evaṁ mukhe adosopi mukhadoso saralopena, mukhadoso ca mukhadoso ca mukhadosoti ekasesanayenapettha attho daṭṭhabbo.",
  "tika-s0202t2:133_10": "Evañhi paresaṁ soḷasavidhaṁ cittaṁ pākaṭaṁ hotīti vacanaṁ samatthitaṁ hoti.",
  "tika-s0202t2:134_0": "259.Paṭipadāvasenāti yathārahaṁ samathavipassanāmaggapaṭipadāvasena.",
  "tika-s0202t2:134_1": "Aṭṭhasu koṭṭhāsesūti satipaṭṭhānādīsu bodhipakkhiyadhammakoṭṭhāsesu, vimokkhakoṭṭhāsesu vāti imesu aṭṭhasu koṭṭhāsesu.",
  "tika-s0202t2:134_2": "Sesesūti vuttāvasesesu abhibhāyatanakoṭṭhāsādīsu.",
  "tika-s0202t2:134_3": "Sesaṁ suviññeyyameva.",
  "tika-s0202t2:135_0": "Mahāsakuludāyisuttavaṇṇanāya līnatthappakāsanā samattā.",
  "tika-s0202t2:136_0": "8. Samaṇamuṇḍikāputtasuttavaṇṇanā",
  "tika-s0202t2:137_0": "260.Uggahitunti sikkhituṁ.",
  "tika-s0202t2:137_1": "Uggāhetunti sikkhāpetuṁ, pāṭhato attanā yathāuggahitamatthaṁ tabbibhāvanatthāya uccāraṇavasena paresaṁ gāhetunti attho.",
  "tika-s0202t2:137_2": "Samayanti diṭṭhiṁ.",
  "tika-s0202t2:137_3": "Sā hi saṁyojanabhāvato sameti sambandhā eti pavattati, daḷhaggahaṇabhāvato vā saṁyuttā ayanti pavattanti sattā yathābhinivesaṁ etenāti samayoti vuccati.",
  "tika-s0202t2:137_4": "Diṭṭhisaṁyojanena hi sattā ativiya bajjhantīti.",
  "tika-s0202t2:137_5": "Sūriyassa uggamanato atthaṅgamā ayaṁ ettako kālo rattandhakāravidhamanato divā nāma, tassa pana majjhimapahārasaññito kālo samujjalitapabhātejadahanabhāvena divā nāma.",
  "tika-s0202t2:137_6": "Tenāha “divasassapi divābhūte”ti.",
  "tika-s0202t2:137_7": "Paṭisaṁharitvāti nivattetvā.",
  "tika-s0202t2:137_8": "Evaṁ cittassa paṭisaṁharaṇaṁ nāma gocarakkhette ṭhapananti āha “jhānaratisevanavasena ekībhāvaṁ gato”ti.",
  "tika-s0202t2:137_9": "Etena kāyavivekapubbakaṁ cittavivekamāha.",
  "tika-s0202t2:137_10": "Sīlādiguṇavisesayogato manasā sambhāvanīyā, te pana yasmā attano sīlādiguṇehi viññūnaṁ manāpā honti (kilesaaniggahassa pañcapasādāyattattā,) tasmā āha “manavaḍḍhanakāna”ntiādi.",
  "tika-s0202t2:137_11": "Tattha unnamatīti udaggaṁ hoti.",
  "tika-s0202t2:137_12": "Vaḍḍhatīti saddhāvasena vaḍḍhati.",
  "tika-s0202t2:137_13": "Tenāha bhagavā –",
  "tika-s0202t2:137_14": "“anussaraṇampahaṁ, bhikkhave, tesaṁ bhikkhūnaṁ bahūpakāraṁ vadāmī”ti.",
  "tika-s0202t2:138_0": "261.Paññapemīti pajānanabhāvena ñāpemi tathā vavatthapemi.",
  "tika-s0202t2:138_1": "Tenāha “dassemi ṭhapemī”ti.",
  "tika-s0202t2:138_2": "Paripuṇṇakusalanti sabbaso puṇṇakusaladhammaṁ, uttamakusalanti uttamabhāvaṁ seṭṭhabhāvaṁ pattakusaladhammaṁ.",
  "tika-s0202t2:138_3": "Ayojjhanti vādayuddhena ayodhanīyaṁ, vādayuddhaṁ hotu, tena parājayo na hotīti dasseti, tenāha “vādayuddhenā”tiādi.",
  "tika-s0202t2:138_4": "Saṁvarappahānanti pañcasu saṁvaresu yena kenaci saṁvarena saṁvaralakkhaṇaṁ pahānaṁ.",
  "tika-s0202t2:138_5": "Paṭisevanappahānaṁ vāti vā-saddena parivajjanappahānādiṁ saṅgaṇhāti.",
  "tika-s0202t2:138_6": "Sesapadesūti “na bhāsatī”tiādīsu padesu.",
  "tika-s0202t2:138_7": "Eseva nayoti iminā “abhāsanamattameva vadatī”ti evamādiṁ atidisati.",
  "tika-s0202t2:139_0": "Nābhinandīti na sampaṭicchi.",
  "tika-s0202t2:139_1": "Sāsane tiṇṇaṁ duccaritānaṁ micchājīvassa vivajjanaṁ vaṇṇīyati, ayañca evaṁ katheti, tasmā sāsanassa anulomaṁ viya vadati, vadanto ca sammāsambuddhe dhamme cassa appasādaṁ na dasseti, tasmā pasannakārampi vadatīti maññamāno tassa vādaṁ na paṭisedheti.",
  "tika-s0202t2:140_0": "262.Yathātassa vacanaṁ, evaṁ santeti yathā tassa paribbājakassa vacanaṁ, evaṁ samaṇabhāve sante labbhamāne.",
  "tika-s0202t2:140_1": "Mayaṁ pana evaṁ na vadāmāti etena samaṇabhāvo nāma evaṁ na hotīti dasseti.",
  "tika-s0202t2:140_2": "Yo hi dhammo yādiso, tatheva taṁ buddhā dīpenti.",
  "tika-s0202t2:140_3": "Visesañāṇaṁ na hotīti kāyavisesavisayañāṇaṁ tassa tadā natthi, yato parakāye upakkamaṁ kareyyāti dasseti, tassa pana tattha visesañāṇampi natthevāti.",
  "tika-s0202t2:140_4": "Yasmā kāyapaṭibaddhaṁ kāyakammaṁ, tasmā taṁ nivattento āha “aññatra phanditamattā”ti.",
  "tika-s0202t2:140_5": "Kilesasahagatacittenevāti dukkhasamphassassa asahananimittena domanassasahagatacitteneva.",
  "tika-s0202t2:140_6": "Dutiyavārepi eseva nayo.",
  "tika-s0202t2:140_7": "Jighacchāpipāsadukkhassa asahananimittena domanasseneva.",
  "tika-s0202t2:140_8": "Vikūjitamattāti ettha virūpaṁ kūjitaṁ vikūjitaṁ pubbenivāsasannissayaṁ upayaṁ, taṁ panettha rodanahasanasamuṭṭhāpakacittasahagatanti dosasahagataṁ lobhasahagatañcāti daṭṭhabbaṁ.",
  "tika-s0202t2:140_9": "Cittanti kusalacittaṁ.",
  "tika-s0202t2:140_10": "Akusalacittaṁ pana atītārammaṇaṁ pavattatīti vattabbameva natthi.",
  "tika-s0202t2:140_11": "Saritvāti yāva na satisaṇṭhāpanā dhammā uppajjanti, tāva supinante anubhūtaṁ viya dukkhaṁ saritvā rodanti.",
  "tika-s0202t2:140_12": "Hasantīti etthāpi eseva nayo.",
  "tika-s0202t2:140_13": "Ayañca nayo ye laddhasukhārammaṇā hutvā gahitapaṭisandhikā mātukucchitopi sukheneva nikkhamanti, tesaṁ vasena vuttoti daṭṭhabbo.",
  "tika-s0202t2:140_14": "Pāyantiyāti attano janapadadesarūpena pāyantiyā.",
  "tika-s0202t2:140_15": "Ayampīti ājīvopi mātu aññavihitakāle ca lokassādavasena kilesasahagatacitteneva hoti.",
  "tika-s0202t2:141_0": "263.Samadhigayhāti sammā adhigatabhāvena gahetvā abhibhavitvā visesetvā visiṭṭho hutvā.",
  "tika-s0202t2:141_1": "Khīṇāsavaṁ sandhāyāti byatirekavasena khīṇāsavaṁ sandhāya.",
  "tika-s0202t2:141_2": "Ayañhettha attho –",
  "tika-s0202t2:141_3": "khīṇāsavampi sotāpannakusalaṁ paññapeti sekkhabhūmiyaṁ ṭhitattā.",
  "tika-s0202t2:141_4": "Sesapadesupi eseva nayo.",
  "tika-s0202t2:142_0": "Tīṇi padāni nissāyāti na kāyena pāpakaṁ kammaṁ karoti, na pāpakaṁ vācaṁ bhāsati, na pāpakaṁ ājīvaṁ ājīvatīti imāni tīṇi padāni nissāya kusalasīlamūlakā ca akusalasīlamūlakā cāti dve paṭhamacatukkā ṭhapitā.",
  "tika-s0202t2:142_1": "Ekaṁ padaṁ nissāyāti na pāpakaṁ saṅkappaṁ saṅkappetīti imaṁ ekapadaṁ nissāya kusalasaṅkappamūlakā akusalasaṅkappamūlakā cāti ime dve pacchimacatukkā ṭhapitā.",
  "tika-s0202t2:143_0": "264.Vicikicchuddhaccasahagatacittadvayampi vaṭṭati balavatā mohena samannāgatattā.",
  "tika-s0202t2:143_1": "Tathā hi tāni “momūhacittānī”ti vuccanti.",
  "tika-s0202t2:144_0": "Kuhinti kiṁnimittaṁ.",
  "tika-s0202t2:144_1": "Kataraṁṭhānaṁ pāpuṇitvāti kiṁ kāraṇaṁ āgamma.",
  "tika-s0202t2:144_2": "Ettheteti etthāti kāyavacīmanosucaritabhāvanāsājīvanipphattiyaṁ.",
  "tika-s0202t2:144_3": "Sā pana heṭṭhimakoṭiyā sotāpattiphalena dīpetabbāti āha “sotāpattiphale bhumma”nti.",
  "tika-s0202t2:144_4": "Yasmā ājīvaṭṭhamakaṁ avasiṭṭhañca sīlaṁ pātimokkhasaṁvarasīlassa ca pārisuddhipātimokkhādhigamena sotāpattiphalappattiyā siddho hotīti āha –",
  "tika-s0202t2:144_5": "“pātimokkha…pe…",
  "tika-s0202t2:144_6": "nirujjhatī”ti.",
  "tika-s0202t2:144_7": "“Sukhasīlo dukkhasīlo”tiādīsu viya pakatiatthasīlasaddaṁ gahetvā vuttaṁ “akusalasīla”ntiādi.",
  "tika-s0202t2:145_0": "265.Kāmāvacarakusalacittameva vuttaṁ sampattasamādānaviratipubbakassa sīlassa adhippetattā. Tenāha –",
  "tika-s0202t2:145_1": "“etena hi kusalasīlaṁ samuṭṭhātī”ti.",
  "tika-s0202t2:146_0": "Sīlavāti ettha vā-saddo pāsaṁsatthova veditabboti āha “sīlasampanno hotī”ti.",
  "tika-s0202t2:146_1": "Yo sīlamatte patiṭṭhito, na samādhipaññāsu, so sīlamayadhammapūritatāya sīlamayo.",
  "tika-s0202t2:146_2": "Tenāha “alamettāvatā”tiādi.",
  "tika-s0202t2:146_3": "Yatthāti yassaṁ cetovimuttiyaṁ paññāvimuttiyañca.",
  "tika-s0202t2:146_4": "Tadubhayañca yasmā arahattaphale saṅgahitaṁ, tasmā vuttaṁ “arahattaphale bhumma”nti.",
  "tika-s0202t2:146_5": "Asesaṁ nirujjhati sukhavipākabhāvassa sabbaso paṭippassambhanato.",
  "tika-s0202t2:147_0": "266. Kāmapaṭisaṁyuttā saññā kāmasaññā. Sesesupi eseva nayo. Itarā dveti byāpādavihiṁsāsaññā.",
  "tika-s0202t2:148_0": "Anāgāmiphalapaṭhamajjhānanti anāgāmiphalasahagataṁ paṭhamajjhānaṁ.",
  "tika-s0202t2:148_1": "Etthāti yathāvutte paṭhamajjhāne.",
  "tika-s0202t2:148_2": "Ettha ca ujuvipaccanīkena paṭipakkhappahānaṁ sātisayanti paṭhamajjhānaggahaṇaṁ.",
  "tika-s0202t2:148_3": "Tenāha “aparisesā nirujjhantī”ti.",
  "tika-s0202t2:148_4": "Nekkhammasaññānaṁ kāmāvacaracittasahagatatā tassa sīlassa samuṭṭhānatā ca sampayuttanayena veditabbā.",
  "tika-s0202t2:149_0": "267.",
  "tika-s0202t2:149_1": "Kusalasaṅkappanirodhadutiyajjhānikaarahattaphalaakusalasaṅkappanirodha- paṭhamajjhānikaanāgāmiphalaggahaṇena samaṇo dassito.",
  "tika-s0202t2:149_2": "Sesaṁ suviññeyyameva.",
  "tika-s0202t2:150_0": "Samaṇamuṇḍikāputtasuttavaṇṇanāya līnatthappakāsanā samattā.",
  "tika-s0202t2:151_0": "9. Cūḷasakuludāyisuttavaṇṇanā",
  "tika-s0202t2:152_0": "271.Pañhoti ñātuṁ icchito attho, tadeva dhammadesanāya nimittabhāvato kāraṇaṁ.",
  "tika-s0202t2:152_1": "Upaṭṭhātūti ñāṇassa gocarabhāvaṁ upagacchatu.",
  "tika-s0202t2:152_2": "Yena kāraṇenāti yena tuyhaṁ upaṭṭhitena kāraṇena dhammadesanā upaṭṭhaheyya, taṁ pana paribbājakassa ajjhāsayavasena tathā vuttaṁ.",
  "tika-s0202t2:152_3": "Tenāha “etena hi…pe…",
  "tika-s0202t2:152_4": "dīpetī”ti.",
  "tika-s0202t2:152_5": "Ekaṅgaṇānīti pidhānābhāvena ekaṅgaṇasadisāni.",
  "tika-s0202t2:152_6": "Tenāha “pākaṭānī”ti.",
  "tika-s0202t2:153_0": "Jānantoti attano tathābhāvaṁ sayaṁ jānanto.",
  "tika-s0202t2:153_1": "Sakkaccaṁ sussūsatīti “tathābhūtaṁyeva maṁ tathā avocā”ti sādaraṁ sussūsati.",
  "tika-s0202t2:153_2": "Tasmāti dibbacakkhulābhino anāgataṁsañāṇalābhato.",
  "tika-s0202t2:153_3": "Evamāhāti “yo kho, udāyi, dibbena cakkhunā”ti ārabhitvā “so vā maṁ aparantaṁ ārabbha pañhaṁ puccheyyā”ti evaṁ avoca.",
  "tika-s0202t2:154_0": "Itaranti avasiṭṭhaṁ imasmiṁ ṭhāne vattabbaṁ.",
  "tika-s0202t2:154_1": "Vuttanayamevāti “yo hi lābhī”tiādinā vuttanayameva.",
  "tika-s0202t2:154_2": "Atīteti pubbenivāsānussatiñāṇassa visayabhūte atthe.",
  "tika-s0202t2:154_3": "Anāgateti anāgataṁsañāṇassa visayabhūte anāgate atthe.",
  "tika-s0202t2:155_0": "Paṁsupadese nibbattanato paṁsusamokiṇṇasarīratāya paṁsupisācakaṁ.",
  "tika-s0202t2:155_1": "Ekaṁ mūlaṁ gahetvāti dīghaso heṭṭhimantena caturaṅgulaṁ, uparimantena vidatthikaṁ rukkhagacchalatādīsu yassa kassaci ekaṁ mūlaṁ gahetvā aññajātikānaṁ adissamānakāyo hoti.",
  "tika-s0202t2:155_2": "Ayaṁ kira nesaṁ jātisiddhā dhammatā.",
  "tika-s0202t2:155_3": "Tatrāti tassa mūlavasena adissamānakatāya.",
  "tika-s0202t2:155_4": "Na dissati ñāṇena na passati.",
  "tika-s0202t2:156_0": "272.Na ca atthaṁ dīpeyyāti adhippetamatthaṁ sā vācā sarūpato na ca dīpeyya, kevalaṁ vācāmattamevāti adhippāyo.",
  "tika-s0202t2:156_1": "Paṭiharitabbaṭṭhena parasantāne netabbaṭṭhena paṭihāriya-saddadvārena viññātabbo bhāvattho, sova pāṭihīrako niruttinayena, natthi etassa pāṭihīrakanti appāṭihīrakataṁ, ta-saddena padaṁ vaḍḍhetvā tathā vuttaṁ, aniyyānaṁ.",
  "tika-s0202t2:156_2": "Tenāha “niratthakaṁ sampajjatī”ti.",
  "tika-s0202t2:156_3": "Subhakiṇhadevaloke khandhā viya jotetīti iminā –",
  "tika-s0202t2:156_4": "“dibbo rūpī manomayo sabbaṅgapaccaṅgī ahīnindriyo attā”ti imamatthaṁ dasseti.",
  "tika-s0202t2:157_0": "273.",
  "tika-s0202t2:157_1": "Saupasaggapadassa attho upasaggena vināpi viññāyatīti āha “viddheti ubbiddhe”ti.",
  "tika-s0202t2:157_2": "Sā cassa ubbiddhatā upakkilesavigamena sucibhāvena upaṭṭhānanti āha “meghavigamena dūrībhūte”ti.",
  "tika-s0202t2:157_3": "Indanīlamaṇi viya dibbati jotetīti devo, ākāso.",
  "tika-s0202t2:157_4": "“Aḍḍharattasamaye”ti vattabbe bhummatthe vihitavacanānaṁ accantasaṁyogābhāvā upayogavacanaṁ veditabbaṁ.",
  "tika-s0202t2:157_5": "Puṇṇamāsiyañhi gaganamajjhassa purato vā pacchato vā ante ṭhite aḍḍharatte samayo bhinno nāma hoti, majjhe eva pana ṭhito abhinno nāma.",
  "tika-s0202t2:157_6": "Tenāha “abhinne aḍḍharattasamaye”ti.",
  "tika-s0202t2:158_0": "Ye anubhontīti ye devā candimasūriyānaṁ ābhā anubhonti vinibhuñjanti vaḷañjanti ca tehi devehi bahū ceva bahutarā ca candimasūriyānaṁ ābhā ananubhonto. Tenāha –",
  "tika-s0202t2:158_1": "“attano sarīrobhāseneva ālokaṁ pharitvā viharantī”ti.",
  "tika-s0202t2:159_0": "274.Pucchāmūḷho pana jāto “ayaṁ paramo vaṇṇo”ti gahitapadassa vidhamanena.",
  "tika-s0202t2:159_1": "Acelakapāḷinti “acelako hoti muttācāro”tiādinayappavattaṁ acelakapaṭipattidīpakaganthaṁ, ganthasīseneva tena pakāsitavādāni vadati.",
  "tika-s0202t2:159_2": "Surāmerayapānamanuyuttapuggalassa surāpānato virati tassa kāyaṁ cittañca tāpentī saṁvattatīti surāpānavirati (tapo, soyeva guṇo.",
  "tika-s0202t2:159_3": "Tenāha “surāpānaviratīti attho”ti).",
  "tika-s0202t2:160_0": "275.",
  "tika-s0202t2:160_1": "Ekantaṁ accantameva sukhaṁ assāti ekantasukhaṁ.",
  "tika-s0202t2:160_2": "Pañcasu dhammesūti “pāṇātipātā paṭiviratī”tiādīsu pañcasu sīlācāradhammesu.",
  "tika-s0202t2:160_3": "Na jāniṁsūti sammosena anupaṭṭhahanti tadatthaṁ na bujjhanti.",
  "tika-s0202t2:160_4": "Buddhuppādena kira vihatatejāni mahānubhāvāni mantapadāni viya bāhirakānaṁ yogāvacaraganthena saddhiṁ yogāvacarapaṭipadā nassati.",
  "tika-s0202t2:160_5": "Uggaṇhiṁsūti “pañca pubbabhāgadhamme”tiādivacanamattaṁ uggaṇhiṁsu.",
  "tika-s0202t2:160_6": "Tatiyajjhānatoti kāraṇopacārena phalaṁ vadati, phalabhūtato tatiyajjhānato.",
  "tika-s0202t2:161_0": "276.",
  "tika-s0202t2:161_1": "Ekantasukhassa lokassa paṭilābhena pattiyā tattha nibbatti paṭilābhasacchikiriyā.",
  "tika-s0202t2:161_2": "Ekantasukhe loke anabhinibbattitvā eva iddhiyā tattha gantvā tassa sattalokassa bhājanalokassa ca paccakkhato dassanaṁ paccakkhasacchikiriyā.",
  "tika-s0202t2:161_3": "Tenāha “tatthā”tiādi.",
  "tika-s0202t2:162_0": "277.Udañcanikoti udañcano.",
  "tika-s0202t2:162_1": "Viñjhupabbatapasse gāmānaṁ aniviṭṭhattā tiṁsayojanamattaṁ ṭhānaṁ aṭavī nāma, tattha senāsanaṁ, tasmiṁ aṭavisenāsane padhānakammikānaṁ bhikkhūnaṁ bahūnaṁ tattha nivāsena ekaṁ padhānagharaṁ ahosi.",
  "tika-s0202t2:163_0": "Cūḷasakuludāyisuttavaṇṇanāya līnatthappakāsanā samattā.",
  "tika-s0202t2:164_0": "10. Vekhanasasuttavaṇṇanā",
  "tika-s0202t2:165_0": "280.",
  "tika-s0202t2:165_1": "Saha vatthukāmena kilesakāmo garu garukātabbo etassāti kāmagaru.",
  "tika-s0202t2:165_2": "Tesveva kāmesu ninnapoṇapabbhārajjhāsayoti kāmādhimutto.",
  "tika-s0202t2:165_3": "Pabbajjāpaṭhamajjhānādikaṁ nekkhammaṁ garu garukātabbaṁ etassāti nekkhammagaru.",
  "tika-s0202t2:165_4": "Tattha ninnapoṇapabbhārajjhāsayo nekkhammādhimutto svāyamattho yathā ekacce gahaṭṭhe labbhati, evaṁ ekacce anagārepīti āha “pabbajitopī”tiādi.",
  "tika-s0202t2:165_5": "Ayaṁ pana vekhanaso paribbājako.",
  "tika-s0202t2:165_6": "So hi vekhanasatāpasapabbajjaṁ upagantvā vekhanasena iminā diṭṭhimādāya samādiyitvā ṭhitattā “vekhanaso”ti vuccati.",
  "tika-s0202t2:165_7": "Yathā loko sayaṁ ekādasahi aggīhi ādittopi samāno paccakkhato anubhaviyamānaṁ sālākikaṁ aggisantāpaṁ viya anādikālānugatasammākavacarasantāpaṁ ādittatāya na sallakkheti, sammāsambuddhena pana mahākaruṇāsamussāhitamānasena “sabbaṁ, bhikkhave, āditta”nti ādittapariyāye desiyamāne sallakkheti, evaṁ ayampi anādikālaparibhāvitaṁ attaajjhāsaye avaṭṭhitaṁ kāmādhimuttaṁ sarasena anupadhārento satthārā –",
  "tika-s0202t2:165_8": "“pañca kho ime, kaccāna, kāmaguṇā”tiādinā kāmaguṇesu kāmasukhe bhāsiyamāne “kāmādhimuttaṁ vata pabbajitassa citta”nti upadhāressatīti āha –",
  "tika-s0202t2:165_9": "“imāya kathāya kathiyamānāya attano kāmādhimuttataṁ sallakkhessatī”ti.",
  "tika-s0202t2:165_10": "Kāmaggasukhanti kāmetabbavatthūhi aggabhūtaṁ sukhaṁ.",
  "tika-s0202t2:165_11": "Sabbe hi tebhūmakadhammā kāmanīyaṭṭhena kāmā, te paṭicca uppajjanasukhato nibbānasukhameva aggabhūtaṁ sukhaṁ. Yathāha –",
  "tika-s0202t2:165_12": "“yāvatā, bhikkhave, dhammā saṅkhatā vā asaṅkhatā vā, virāgo tesaṁ aggamakkhāyatī”ti –",
  "tika-s0202t2:165_13": "“nibbānaṁ paramaṁ sukha”nti ca.",
  "tika-s0202t2:165_14": "Tena vuttaṁ “nibbānaṁ adhippeta”nti.",
  "tika-s0202t2:166_0": "281.",
  "tika-s0202t2:166_1": "Pubbenivāsañāṇalābhino pubbantaṁ ārabbha vuccamānakathā anucchavikā tadatthassa paccakkhabhāvato, tadabhāvato vekhanasassa ananucchavikāti āha “yasmā…pe…",
  "tika-s0202t2:166_2": "natthī”ti.",
  "tika-s0202t2:166_3": "Anāgatakathāya…pe…",
  "tika-s0202t2:166_4": "natthīti etthāpi eseva nayo.",
  "tika-s0202t2:166_5": "Ārakkhatthāyāti devatāhi mantapadehi saha ṭhitā tattha ārakkhatthāya.",
  "tika-s0202t2:166_6": "Avijjāyāti idaṁ lakkhaṇavacanaṁ, taṁmūlakattā vā sabbakilesadhammānaṁ avijjāva gahitā.",
  "tika-s0202t2:166_7": "Jānanaṁ pahīnakilesapaccavekkhaṇañāṇena.",
  "tika-s0202t2:166_8": "Sesaṁ suviññeyyameva.",
  "tika-s0202t2:167_0": "Vekhanasasuttavaṇṇanāya līnatthappakāsanā samattā.",
  "tika-s0202t2:168_0": "Niṭṭhitā ca paribbājakavaggavaṇṇanā."
}