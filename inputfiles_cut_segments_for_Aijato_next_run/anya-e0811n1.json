{
  "anya-e0811n1:0_0": "2. Dosaparihārāvabodha-dutiyapariccheda",
  "anya-e0811n1:1_0": "68.",
  "anya-e0811n1:2_0": "Kadāci kavikosallā, virodho sakalo pya’yaṁ;",
  "anya-e0811n1:3_0": "Dosasaṅkhya matikkamma, guṇavīthiṁ vigāhate.",
  "anya-e0811n1:4_0": "69.",
  "anya-e0811n1:5_0": "Tena vuttavirodhāna, mavirodho yathā siyā;",
  "anya-e0811n1:6_0": "Tathā dosaparihārā, vabodho dāni nīyate.",
  "anya-e0811n1:7_0": "Tattha viruddhatthantarassa parihāro yathā",
  "anya-e0811n1:8_0": "70.",
  "anya-e0811n1:9_0": "Vindantaṁ pākasālīnaṁ, sālīnaṁ dassanā sukhaṁ;",
  "anya-e0811n1:10_0": "Taṁ kathaṁ nāma megho’yaṁ, visado sukhaye janaṁ?",
  "anya-e0811n1:11_0": "Yathā vā",
  "anya-e0811n1:12_0": "71.",
  "anya-e0811n1:13_0": "Vināyakopi nāgo si, gotamopi mahāmati;",
  "anya-e0811n1:14_0": "Paṇītopi rasā’peto, cittā me sāmi te gati.",
  "anya-e0811n1:15_0": "Ajha’tthassa yathā",
  "anya-e0811n1:16_0": "72.",
  "anya-e0811n1:17_0": "Kathaṁ tādiguṇābhāve, lokaṁ toseti dujjano?",
  "anya-e0811n1:18_0": "Obhāsitāsesadiso, khajjoto nāma kiṁ bhave?",
  "anya-e0811n1:19_0": "73.",
  "anya-e0811n1:20_0": "Pahelikāya paheḷikāya (ka.) māruḷhā, na hi duṭṭhā kiliṭṭhatā;",
  "anya-e0811n1:21_0": "Piyā sukhā’liṅgitaṁ ka, māliṅgati nu no iti.",
  "anya-e0811n1:22_0": "74.",
  "anya-e0811n1:23_0": "Yamake no payojeyya, kiliṭṭhapada micchite;",
  "anya-e0811n1:24_0": "Tato yamaka maññaṁ tu, sabba metaṁmayaṁ viya.",
  "anya-e0811n1:25_0": "Desavirodhino yathā",
  "anya-e0811n1:26_0": "75.",
  "anya-e0811n1:27_0": "Bodhisattappabhāvena, thalepi jalajānya’huṁ;",
  "anya-e0811n1:28_0": "Nudantāni’va sucirā, vāsaklesaṁ tahiṁ jale.",
  "anya-e0811n1:29_0": "Kālavirodhino yathā",
  "anya-e0811n1:30_0": "76.",
  "anya-e0811n1:31_0": "Mahānubhāva pisuno, munino manda māruto;",
  "anya-e0811n1:32_0": "Sabbotukamayaṁ vāyi, dhunanto kusumaṁ samaṁ.",
  "anya-e0811n1:33_0": "Kalāvirodhino yathā",
  "anya-e0811n1:34_0": "77.",
  "anya-e0811n1:35_0": "Nimuggamānaso buddha, guṇe pañcasikhassapi;",
  "anya-e0811n1:36_0": "Tantissara virodho so, na sampīṇeti kaṁ janaṁ?",
  "anya-e0811n1:37_0": "Lokavirodhino yathā",
  "anya-e0811n1:38_0": "78.",
  "anya-e0811n1:39_0": "Gaṇaye cakkavāḷaṁ so, candanāyapi sītalaṁ;",
  "anya-e0811n1:40_0": "Sambodhi satta hadayo, paditta’ṅgārapūritaṁ.",
  "anya-e0811n1:41_0": "Ñāyavirodhino yathā",
  "anya-e0811n1:42_0": "79.",
  "anya-e0811n1:43_0": "Pariccattabhavopi tva, mupanītabhavo asi;",
  "anya-e0811n1:44_0": "Acintyaguṇasārāya, namo te munipuṅgava.",
  "anya-e0811n1:45_0": "Āgamavirodhino yathā",
  "anya-e0811n1:46_0": "80.",
  "anya-e0811n1:47_0": "Nevā’lapati kenā’pi, vacīviññattito yati;",
  "anya-e0811n1:48_0": "Sampajānamusāvādā, phuseyyā’pattidukkaṭaṁ.",
  "anya-e0811n1:49_0": "Neyyassa yathā",
  "anya-e0811n1:50_0": "81.",
  "anya-e0811n1:51_0": "Marīcicandanā’lepa, lābhā sītamarīcino;",
  "anya-e0811n1:52_0": "Imā sabbāpi dhavalā, disā rocanti nibbharaṁ.",
  "anya-e0811n1:53_0": "Yathā vā",
  "anya-e0811n1:54_0": "82.",
  "anya-e0811n1:55_0": "Manonurañjano māra, ṅganāsiṅgāravibbhamo;",
  "anya-e0811n1:56_0": "Jinenā’samanuññāto, mārassa hadayā’nalo.",
  "anya-e0811n1:57_0": "Visesanāpekkhassa yathā",
  "anya-e0811n1:58_0": "83.",
  "anya-e0811n1:59_0": "Apayātā’parādhampi, ayaṁ verī janaṁ jano;",
  "anya-e0811n1:60_0": "Kodhapāṭalabhūtena, bhiyyo passati cakkhunā.",
  "anya-e0811n1:61_0": "Hīnatthassa yathā",
  "anya-e0811n1:62_0": "84.",
  "anya-e0811n1:63_0": "Appakānampi pāpānaṁ, pabhāvaṁ nāsaye budho;",
  "anya-e0811n1:64_0": "Api nippabhātā’nīta, khajjoto hoti bhāṇumā.",
  "anya-e0811n1:65_0": "Anatthassa yathā",
  "anya-e0811n1:66_0": "85.",
  "anya-e0811n1:67_0": "Na pādapūraṇatthāya, padaṁ yojeyya katthaci,",
  "anya-e0811n1:68_0": "Yathā vande munindassa, pādapaṅkeruhaṁ varaṁ.",
  "anya-e0811n1:69_0": "86.",
  "anya-e0811n1:70_0": "Bhayakodhapasaṁsādi, viseso tādiso yadi;",
  "anya-e0811n1:71_0": "Vattuṁ kāmīyate doso, na tatthe’katthatākato.",
  "anya-e0811n1:72_0": "Yathā",
  "anya-e0811n1:73_0": "87.",
  "anya-e0811n1:74_0": "Sappo sappo! Ayaṁ handa, nivattatu bhavaṁ tato,",
  "anya-e0811n1:75_0": "Yadi jīvitukāmo’si, kathaṁ ta mupasappasi?",
  "anya-e0811n1:76_0": "Bhaggarītino yathā",
  "anya-e0811n1:77_0": "88.",
  "anya-e0811n1:78_0": "Yokoci rūpā’tisayo, kanti kāpi manoharā;",
  "anya-e0811n1:79_0": "Vilāsā’tisayo kopi,",
  "anya-e0811n1:80_0": "Aho! Buddhamaho’dayo.",
  "anya-e0811n1:81_0": "89.",
  "anya-e0811n1:82_0": "Abyāmohakaraṁ bandhaṁ, abyākiṇṇaṁ manoharaṁ;",
  "anya-e0811n1:83_0": "Adūrapada vinyāsaṁ, pasaṁsanti kavissarā.",
  "anya-e0811n1:84_0": "Yathā",
  "anya-e0811n1:85_0": "90.",
  "anya-e0811n1:86_0": "Nīluppalā’bhaṁ nayanaṁ, bandhukaruciro’dharo;",
  "anya-e0811n1:87_0": "Nāsā hema’ṅkuso tena, jino’yaṁ piyadassano.",
  "anya-e0811n1:88_0": "91.",
  "anya-e0811n1:89_0": "Samatikkanta gāmmattaṁ, kanta vācā’bhisaṅkhataṁ;",
  "anya-e0811n1:90_0": "Bandhanaṁ rasahetuttā, gāmmattaṁ ativattati.",
  "anya-e0811n1:91_0": "Yathā",
  "anya-e0811n1:92_0": "92.",
  "anya-e0811n1:93_0": "Dunoti kāmacaṇḍālo, so maṁ sadaya niddayo;",
  "anya-e0811n1:94_0": "Īdisaṁ byasanā’pannaṁ, sukhīpi ki mupekkhase?",
  "anya-e0811n1:95_0": "93.",
  "anya-e0811n1:96_0": "Yatihīnaparihāro, na pune’dāni nīyate;",
  "anya-e0811n1:97_0": "Yato na savanu’bbegaṁ, heṭṭhā yesaṁ vicāritaṁ.",
  "anya-e0811n1:98_0": "Kamaccutassa yathā",
  "anya-e0811n1:99_0": "94.",
  "anya-e0811n1:100_0": "Udāracarito’si tvaṁ, tene’vā’rādhanā tvayi;",
  "anya-e0811n1:101_0": "Desaṁ vā dehi gāmaṁ vā, khettaṁ vā mama sobhanaṁ.",
  "anya-e0811n1:102_0": "Ativuttassa yathā",
  "anya-e0811n1:103_0": "95.",
  "anya-e0811n1:104_0": "Munindacandasambhūta, yasorāsimarīcinaṁ;",
  "anya-e0811n1:105_0": "Sakalopya’ya mākāso, nā’vakāso vijambhane.",
  "anya-e0811n1:106_0": "96.",
  "anya-e0811n1:107_0": "Vākyaṁ byāpannacittānaṁ, apetatthaṁ aninditaṁ;",
  "anya-e0811n1:108_0": "Tenu’mmattādikānaṁ taṁ, vacanā’ññatra dussati.",
  "anya-e0811n1:109_0": "Yathā",
  "anya-e0811n1:110_0": "97.",
  "anya-e0811n1:111_0": "Samuddo pīyate so’ya, maha’majja jarāturo;",
  "anya-e0811n1:112_0": "Ime gajjanti jīmūtā, sakkasse’rāvaṇo piyo.",
  "anya-e0811n1:113_0": "98.",
  "anya-e0811n1:114_0": "Sukhumālā’virodhitta, dittabhāvappabhāvitaṁ;",
  "anya-e0811n1:115_0": "Bandhanaṁ bandhapharusa, dosaṁ saṁdūsayeyya taṁ.",
  "anya-e0811n1:116_0": "Yathā",
  "anya-e0811n1:117_0": "99.",
  "anya-e0811n1:118_0": "Passantā rūpavibhavaṁ, suṇantā madhuraṁ giraṁ;",
  "anya-e0811n1:119_0": "Caranti sādhū sambuddha, kāle keḷiparammukhā.",
  "anya-e0811n1:120_0": "Apakkamassa yathā",
  "anya-e0811n1:121_0": "100.",
  "anya-e0811n1:122_0": "Bhāvanā, dāna, sīlāni, sammā sampāditāni’ha;",
  "anya-e0811n1:123_0": "Nibbāna, bhoga, saggādi, sādhanāni na saṁsayo.",
  "anya-e0811n1:124_0": "101.",
  "anya-e0811n1:125_0": "Uddiṭṭhavisayo koci, viseso tādiso yadi;",
  "anya-e0811n1:126_0": "Anu’ddiṭṭhesu neva’tthi, doso kamavilaṅghane.",
  "anya-e0811n1:127_0": "Yathā",
  "anya-e0811n1:128_0": "102.",
  "anya-e0811n1:129_0": "Kusalā’kusalaṁ abyā, kata’miccesu pacchimaṁ;",
  "anya-e0811n1:130_0": "Abyākataṁ pākadaṁ na, pākadaṁ paṭhamadvayaṁ.",
  "anya-e0811n1:131_0": "103.",
  "anya-e0811n1:132_0": "Saguṇānā’vikaraṇe, kāraṇe sati tādise;",
  "anya-e0811n1:133_0": "Ocityahīnatā’patti, natthi bhūtatthasaṁsino.",
  "anya-e0811n1:134_0": "104.",
  "anya-e0811n1:135_0": "Ocityaṁ nāma viññeyyaṁ, loke vikhyāta mādarā;",
  "anya-e0811n1:136_0": "Tattho’padesapabhavā, sujanā kavipuṅgavā.",
  "anya-e0811n1:137_0": "105.",
  "anya-e0811n1:138_0": "Viññātocityavibhavo, cityahīnaṁ parihare;",
  "anya-e0811n1:139_0": "Tato’cityassa sampose,",
  "anya-e0811n1:140_0": "Rasaposo siyā kate.",
  "anya-e0811n1:141_0": "Yathā",
  "anya-e0811n1:142_0": "106.",
  "anya-e0811n1:143_0": "Yo mārasena māsanna, māsannavijayu’ssavo;",
  "anya-e0811n1:144_0": "Tiṇāyapi na maññittha, so vo detu jayaṁ jino.",
  "anya-e0811n1:145_0": "107.",
  "anya-e0811n1:146_0": "Āraddhakattukammādi, kamā’tikkamalaṅghane;",
  "anya-e0811n1:147_0": "Bhaggarītivirodho’yaṁ, gatiṁ na kvā’pi vindati.",
  "anya-e0811n1:148_0": "Yathā",
  "anya-e0811n1:149_0": "108.",
  "anya-e0811n1:150_0": "Sujana’ññāna mitthīnaṁ, vissāso no’papajjate;",
  "anya-e0811n1:151_0": "Visassa siṅgino roga, nadīrājakulassa ca.",
  "anya-e0811n1:152_0": "Yathā",
  "anya-e0811n1:153_0": "109.",
  "anya-e0811n1:154_0": "Bhesajje vihite suddha, buddhādiratanattaye;",
  "anya-e0811n1:155_0": "Pasāda mācare niccaṁ, sajjane saguṇepi ca.",
  "anya-e0811n1:156_0": "Sasaṁsayassa yathā",
  "anya-e0811n1:157_0": "110.",
  "anya-e0811n1:158_0": "Munindacandimā’loka, rasa lola vilocano;",
  "anya-e0811n1:159_0": "Jano’vakkantapantho’va, raṁsidassanapīṇito.",
  "anya-e0811n1:160_0": "111.",
  "anya-e0811n1:161_0": "Saṁsayāye’va yaṁkiñci, yadi kīḷādihetunā;",
  "anya-e0811n1:162_0": "Payujjate na doso’va, sasaṁsayasamappito.",
  "anya-e0811n1:163_0": "Yathā",
  "anya-e0811n1:164_0": "112.",
  "anya-e0811n1:165_0": "Yāte dutiyaṁ nilayaṁ, garumhi sakagehato;",
  "anya-e0811n1:166_0": "Pāpuṇeyyāma niyataṁ, sukha’majjhayanā’dinā.",
  "anya-e0811n1:167_0": "113.",
  "anya-e0811n1:168_0": "Subhagā bhaginī sā’yaṁ, etassi’ccevamādikaṁ;",
  "anya-e0811n1:169_0": "Na ‘gāmma’miti niddiṭṭhaṁ, kavīhi sakalehipi.",
  "anya-e0811n1:170_0": "114.",
  "anya-e0811n1:171_0": "Duṭṭhā’laṅkāravigame, sobhanā’laṅkatikkamo;",
  "anya-e0811n1:172_0": "Alaṅkāraparicchede, āvibhāvaṁ gamissati.",
  "anya-e0811n1:173_0": "115.",
  "anya-e0811n1:174_0": "Dose parīharitu mesa varo’padeso,",
  "anya-e0811n1:175_0": "Satthantarānusaraṇena kato mayevaṁ;",
  "anya-e0811n1:176_0": "Viññāyi’maṁ garuvarāna’dhika’ppasādā,",
  "anya-e0811n1:177_0": "Dose paraṁ parihareyya yasobhilāsī.",
  "anya-e0811n1:178_0": "Iti saṅgharakkhitamahāsāmiviracite subodhālaṅkāre",
  "anya-e0811n1:179_0": "Dosaparihārāvabodho nāma",
  "anya-e0811n1:180_0": "Dutiyo paricchedo."
}