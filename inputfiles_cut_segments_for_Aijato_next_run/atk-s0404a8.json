{
  "atk-s0404a8:0_0": "(9) 4. Sativaggo",
  "atk-s0404a8:1_0": "1-2. Satisampajaññasuttavaṇṇanā",
  "atk-s0404a8:2_0": "81-82.",
  "atk-s0404a8:2_1": "Navamassa paṭhamaṁ heṭṭhā vuttanayameva.",
  "atk-s0404a8:2_2": "Dutiye saddhoti duvidhāya saddhāya samannāgato.",
  "atk-s0404a8:2_3": "No cupasaṅkamitāti na upaṭṭhahati.",
  "atk-s0404a8:2_4": "Noca paripucchitāti atthānatthaṁ kāraṇākāraṇaṁ paripucchitā na hoti.",
  "atk-s0404a8:2_5": "Samannāgatoti sāmiatthe paccattaṁ, samannāgatassāti vuttaṁ hoti.",
  "atk-s0404a8:2_6": "Ekantapaṭibhānā tathāgataṁ dhammadesanā hotīti tathāgatassa ekantapaṭibhānā dhammadesanā hoti, ekanteneva paṭibhāti upaṭṭhātīti attho.",
  "atk-s0404a8:3_0": "3. Mūlakasuttavaṇṇanā",
  "atk-s0404a8:4_0": "83.",
  "atk-s0404a8:4_1": "Tatiye sabbe dhammāti pañcakkhandhā.",
  "atk-s0404a8:4_2": "Chandamūlakāti ajjhāsayacchando kattukamyatāchando taṁ mūlaṁ etesanti chandamūlakā.",
  "atk-s0404a8:4_3": "Manasikārato sambhavantīti manasikārasambhavā.",
  "atk-s0404a8:4_4": "Phassato samudenti rāsī bhavantīti phassasamudayā.",
  "atk-s0404a8:4_5": "Vedanāya samosarantīti vedanāsamosaraṇā.",
  "atk-s0404a8:4_6": "Samādhi etesaṁ pamukhoti samādhippamukhā.",
  "atk-s0404a8:4_7": "Jeṭṭhakaṭṭhena sati adhipati etesanti satādhipateyyā, satijeṭṭhakāti attho.",
  "atk-s0404a8:4_8": "Paññā uttarā etesanti paññuttarā.",
  "atk-s0404a8:4_9": "Vimutti eva sāro etesanti vimuttisārā.",
  "atk-s0404a8:4_10": "Ettha ca chandamūlakādayo cattāropi lokiyā kathitā, sesā lokiyalokuttaramissakāti.",
  "atk-s0404a8:5_0": "4. Corasuttavaṇṇanā",
  "atk-s0404a8:6_0": "84.",
  "atk-s0404a8:6_1": "Catutthe mahācoroti rajjantare dubbhituṁ samattho mahācoro.",
  "atk-s0404a8:6_2": "Pariyāpajjatīti pariyādānaṁ gacchati.",
  "atk-s0404a8:6_3": "Na ciraṭṭhitiko hotīti addhānaṁ pālento ṭhātuṁ na sakkoti.",
  "atk-s0404a8:6_4": "Appaharantassa paharatīti attano averine appaharante guṇasampanne ca mahallake ca taruṇadārake ca appaharitabbayuttake paharati.",
  "atk-s0404a8:6_5": "Anavasesaṁ ādiyatīti nissesaṁ gaṇhāti.",
  "atk-s0404a8:6_6": "Byattacorānañhi idaṁ vattaṁ –",
  "atk-s0404a8:6_7": "parassa dvīsu sāṭakesu eko gahetabbo, ekasmiṁ sante dubbalaṁ datvā thiro gahetabbo.",
  "atk-s0404a8:6_8": "Puṭabhattataṇḍulādīsu ekaṁ koṭṭhāsaṁ datvā eko gahetabboti.",
  "atk-s0404a8:6_9": "Accāsanne kammaṁ karotīti gāmanigamarājadhānīnaṁ āsannaṭṭhāne corikakammaṁ karoti.",
  "atk-s0404a8:6_10": "Na ca nidhānakusalo hotīti yaṁ laddhaṁ, taṁ dakkhiṇeyye nidahituṁ cheko na hoti, paralokamaggaṁ na sodheti.",
  "atk-s0404a8:7_0": "5. Samaṇasuttavaṇṇanā",
  "atk-s0404a8:8_0": "85.",
  "atk-s0404a8:8_1": "Pañcame yaṁ samaṇenāti yaṁ guṇajātaṁ samaṇena pattabbaṁ.",
  "atk-s0404a8:8_2": "Vusīmatāti brahmacariyavāsaṁvutena.",
  "atk-s0404a8:8_3": "Mutto mocemi bandhanāti ahaṁ sabbabandhanehi mutto hutvā mahājanampi rāgādibandhanato mocemi.",
  "atk-s0404a8:8_4": "Paramadantoti aññena kenaci asikkhāpito acodito sayambhuñāṇena paṭivijjhitvā paramadamathena dantattā paramadanto nāma.",
  "atk-s0404a8:8_5": "Parinibbutoti kilesaparinibbānena parinibbuto.",
  "atk-s0404a8:9_0": "6. Yasasuttavaṇṇanā",
  "atk-s0404a8:10_0": "86.",
  "atk-s0404a8:10_1": "Chaṭṭhe mā ca mayā yasoti yaso ca mayā saddhiṁ mā gañchi.",
  "atk-s0404a8:10_2": "Akasiralābhīti vipulalābhī.",
  "atk-s0404a8:10_3": "Sīlapaññāṇanti sīlañceva ñāṇañca.",
  "atk-s0404a8:10_4": "Saṅgammāti sannipatitvā.",
  "atk-s0404a8:10_5": "Samāgammāti samāgantvā.",
  "atk-s0404a8:10_6": "Saṅgaṇikavihāranti gaṇasaṅgaṇikavihāraṁ.",
  "atk-s0404a8:10_7": "Na hi nūnameti na hi nūna ime.",
  "atk-s0404a8:10_8": "Tathā hi panameti tathā hi pana ime.",
  "atk-s0404a8:10_9": "Aṅgulipatodakehīti aṅgulipatodayaṭṭhiṁ katvā vijjhanena.",
  "atk-s0404a8:10_10": "Sañjagghanteti mahāhasitaṁ hasante.",
  "atk-s0404a8:10_11": "Saṁkīḷanteti keḷiṁ karonte.",
  "atk-s0404a8:11_0": "7. Pattanikujjanasuttavaṇṇanā",
  "atk-s0404a8:12_0": "87.",
  "atk-s0404a8:12_1": "Sattame nikkujjeyyāti tena dinnassa deyyadhammassa appaṭiggahaṇatthaṁ pattanikkujjanakammavācāya nikujjeyya, na adhomukhaṭhapanena.",
  "atk-s0404a8:12_2": "Alābhāyāti catunnaṁ paccayānaṁ alābhatthāya.",
  "atk-s0404a8:12_3": "Anatthāyāti upaddavāya avaḍḍhiyā.",
  "atk-s0404a8:12_4": "Ukkujjeyyāti ukkujjanakammavācāya ukkujjeyya.",
  "atk-s0404a8:13_0": "8. Appasādapavedanīyasuttavaṇṇanā",
  "atk-s0404a8:14_0": "88.",
  "atk-s0404a8:14_1": "Aṭṭhame appasādaṁ pavedeyyunti appasannabhāvaṁ jānāpeyyuṁ.",
  "atk-s0404a8:14_2": "Appasādaṁ pavedentena pana kiṁ kātabbanti?",
  "atk-s0404a8:14_3": "Nisinnāsanato na uṭṭhātabbaṁ na vanditabbaṁ na paccuggamanaṁ kātabbaṁ, na deyyadhammo dātabbo.",
  "atk-s0404a8:14_4": "Agocareti pañcavidhe agocare.",
  "atk-s0404a8:15_0": "9. Paṭisāraṇīyasuttavaṇṇanā",
  "atk-s0404a8:16_0": "89.",
  "atk-s0404a8:16_1": "Navame dhammikañca gihipaṭissavanti “imaṁ temāsaṁ idheva vasitabba”nti vutto “evaṁ hotū”tiādinā nayena paṭissavaṁ.",
  "atk-s0404a8:16_2": "Na saccāpetīti vuttaṁ na saccaṁ karoti visaṁvādeti.",
  "atk-s0404a8:17_0": "10. Sammāvattanasuttavaṇṇanā",
  "atk-s0404a8:18_0": "90.",
  "atk-s0404a8:18_1": "Dasame paccekaṭṭhāneti adhipatiṭṭhāne jeṭṭhakaṭṭhāne.",
  "atk-s0404a8:18_2": "Tañhi jeṭṭhakaṁ katvā kiñci saṅghakammaṁ kātuṁ na labhati.",
  "atk-s0404a8:18_3": "Na ca tena mūlena vuṭṭhāpetabboti taṁ mūlaṁ katvā abbhānakammaṁ kātuṁ na labhati.",
  "atk-s0404a8:18_4": "Sesaṁ sabbattha uttānamevāti.",
  "atk-s0404a8:19_0": "Sativaggo navamo."
}