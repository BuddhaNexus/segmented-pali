{
  "atk-abh03a37:0_0": "22. Bāvīsatimavaggo",
  "atk-abh03a37:1_0": "1. Parinibbānakathāvaṇṇanā",
  "atk-abh03a37:2_0": "892.",
  "atk-abh03a37:2_1": "Idāni parinibbānakathā nāma hoti.",
  "atk-abh03a37:2_2": "Tattha “yasmā arahā sabbaññuvisaye appahīnasaṁyojanova parinibbāyati, tasmā atthi kiñci saṁyojanaṁ appahāya parinibbāna”nti yesaṁ laddhi, seyyathāpi andhakānaṁ;",
  "atk-abh03a37:2_3": "te sandhāya pucchā sakavādissa, paṭiññā itarassa.",
  "atk-abh03a37:2_4": "Sesamettha heṭṭhā vuttanayamevāti.",
  "atk-abh03a37:3_0": "Parinibbānakathāvaṇṇanā.",
  "atk-abh03a37:4_0": "2. Kusalacittakathāvaṇṇanā",
  "atk-abh03a37:5_0": "894-895.",
  "atk-abh03a37:5_1": "Idāni kusalacittakathā nāma hoti.",
  "atk-abh03a37:5_2": "Tattha yasmā arahā sativepullappatto parinibbāyantopi sato sampajānova parinibbāti, tasmā kusalacitto parinibbāyatīti yesaṁ laddhi, seyyathāpi andhakānaṁ;",
  "atk-abh03a37:5_3": "te sandhāya pucchā sakavādissa, paṭiññā itarassa.",
  "atk-abh03a37:5_4": "Atha naṁ yasmā kusalacitto nāma puññābhisaṅkhārābhisaṅkharaṇādivasena hoti, tasmā tenatthena codetuṁ arahā puññābhisaṅkhārantiādimāha.",
  "atk-abh03a37:5_5": "Sesamettha yathāpāḷimeva niyyāti.",
  "atk-abh03a37:5_6": "Sato sampajānoti idaṁ javanakkhaṇe kiriyasatisampajaññānaṁ vasena asammohamaraṇadīpanatthaṁ vuttaṁ, na kusalacittadīpanatthaṁ.",
  "atk-abh03a37:5_7": "Tasmā asādhakanti.",
  "atk-abh03a37:6_0": "Kusalacittakathāvaṇṇanā.",
  "atk-abh03a37:7_0": "3. Āneñjakathāvaṇṇanā",
  "atk-abh03a37:8_0": "896.",
  "atk-abh03a37:8_1": "Idāni āneñjakathā nāma hoti.",
  "atk-abh03a37:8_2": "Tattha bhagavā catutthajjhāne ṭhito parinibbāyīti sallakkhetvā “arahā āneñje ṭhito parinibbāyatī”ti yesaṁ laddhi, seyyathāpi ekaccānaṁ uttarāpathakānaṁ, te sandhāya pucchā sakavādissa, paṭiññā itarassa.",
  "atk-abh03a37:8_3": "Pakaticitteti bhavaṅgacitte.",
  "atk-abh03a37:8_4": "Sabbe hi saññino sattā bhavaṅgacitte ṭhatvā bhavaṅgapariyosānena cuticittena kālaṁ karonti.",
  "atk-abh03a37:8_5": "Iti naṁ iminā atthena codetuṁ evamāha.",
  "atk-abh03a37:8_6": "Tattha kiñcāpi catuvokārabhave arahato pakaticittampi āneñjaṁ hoti, ayaṁ pana pañho pañcavokārabhavavasena uddhaṭo.",
  "atk-abh03a37:8_7": "Tasmā no ca vata re vattabbeti āha.",
  "atk-abh03a37:8_8": "Sesamettha uttānatthamevāti.",
  "atk-abh03a37:9_0": "Āneñjakathāvaṇṇanā.",
  "atk-abh03a37:10_0": "4. Dhammābhisamayakathāvaṇṇanā",
  "atk-abh03a37:11_0": "897.",
  "atk-abh03a37:11_1": "Idāni dhammābhisamayakathā nāma hoti.",
  "atk-abh03a37:11_2": "Tattha atītabhave sotāpannaṁ mātukucchiyaṁ vasitvā nikkhantaṁ disvā “atthi gabbhaseyyāya dhammābhisamayo”ti yesaṁ laddhi, seyyathāpi ekaccānaṁ uttarāpathakānaṁ, te sandhāya pucchā sakavādissa, paṭiññā itarassa.",
  "atk-abh03a37:11_3": "Atha naṁ “yadi tattha dhammābhisamayo atthi, dhammābhisamayassa kāraṇehi dhammadesanādīhi bhavitabba”nti codetuṁ atthi gabbhaseyyāya dhammadesanātiādimāha.",
  "atk-abh03a37:11_4": "Suttassātiādi bhavaṅgavāraṁ sandhāya vuttaṁ.",
  "atk-abh03a37:11_5": "Gabbhaseyyāya hi yebhuyyena bhavaṅgameva pavattati.",
  "atk-abh03a37:11_6": "Teneva satto kiriyamayappavattābhāvā sutto, bhāvanānuyogassa abhāvā pamatto, kammaṭṭhānapariggāhakānaṁ satisampajaññānaṁ abhāvā muṭṭhassati asampajāno nāma hoti, tathārūpassa kuto dhammābhisamayoti?",
  "atk-abh03a37:12_0": "Dhammābhisamayakathāvaṇṇanā.",
  "atk-abh03a37:13_0": "5-7. Tissopikathāvaṇṇanā",
  "atk-abh03a37:14_0": "898-900.",
  "atk-abh03a37:14_1": "Idāni tissopikathā nāma honti.",
  "atk-abh03a37:14_2": "Tattha acirajātānaṁ pana sotāpannānaṁ arahattappattiṁ suppavāsāya ca upāsikāya sattavassikaṁ gabbhaṁ disvā “atthi gabbhaseyyāya arahattappattī”ti ca supine ākāsagamanādīni disvā “atthi dhammābhisamayo”ti ca “atthi tattha arahattappattī”ti ca idhāpi yesaṁ laddhiyo, seyyathāpi tesaññeva;",
  "atk-abh03a37:14_3": "te sandhāya pucchā sakavādissa, paṭiññā itarassa.",
  "atk-abh03a37:14_4": "Sesamettha purimakathā sadisamevāti.",
  "atk-abh03a37:15_0": "Tissopikathāvaṇṇanā.",
  "atk-abh03a37:16_0": "8. Abyākatakathāvaṇṇanā",
  "atk-abh03a37:17_0": "901-902.",
  "atk-abh03a37:17_1": "Idāni abyākatakathā nāma hoti.",
  "atk-abh03a37:17_2": "Tattha “atthesā, bhikkhave, cetanā, sā ca kho abbohārikā”ti vacanato “sabbaṁ supinagatassa cittaṁ abyākata”nti yesaṁ laddhi, seyyathāpi ekaccānaṁ uttarāpathakānaññeva, te sandhāya pucchā sakavādissa, paṭiññā itarassa.",
  "atk-abh03a37:17_3": "Sesamettha yathā pāḷimeva niyyāti.",
  "atk-abh03a37:17_4": "Supinagatassa cittaṁ abbohārikanti idaṁ āpattiṁ sandhāya vuttaṁ.",
  "atk-abh03a37:17_5": "Supinagatassa hi pāṇātipātādivasena kiñcāpi akusalacittaṁ pavattati, vatthuvikopanaṁ pana natthīti na sakkā tattha āpattiṁ paññapetuṁ.",
  "atk-abh03a37:17_6": "Iminā kāraṇena taṁ abbohārikaṁ, na abyākatattāti.",
  "atk-abh03a37:18_0": "Abyākatakathāvaṇṇanā.",
  "atk-abh03a37:19_0": "9. Āsevanapaccayakathāvaṇṇanā",
  "atk-abh03a37:20_0": "903-905.",
  "atk-abh03a37:20_1": "Idāni āsevanapaccayakathā nāma hoti.",
  "atk-abh03a37:20_2": "Tattha yasmā sabbe dhammā khaṇikā, na koci muhuttampi ṭhatvā āsevanapaccayaṁ āsevati nāma.",
  "atk-abh03a37:20_3": "Tasmā natthi kiñci āsevanapaccayatā.",
  "atk-abh03a37:20_4": "Āsevanapaccayatāya uppannaṁ pana na kiñci atthīti yesaṁ laddhi, seyyathāpi tesaññeva;",
  "atk-abh03a37:20_5": "te sandhāya pucchā sakavādissa, paṭiññā itarassa.",
  "atk-abh03a37:20_6": "Atha naṁ suttavaseneva paññāpetuṁ nanu vuttaṁ bhagavatā pāṇātipātotiādi ābhataṁ.",
  "atk-abh03a37:20_7": "Taṁ sabbaṁ uttānatthamevāti.",
  "atk-abh03a37:21_0": "Āsevanapaccayakathāvaṇṇanā.",
  "atk-abh03a37:22_0": "10. Khaṇikakathāvaṇṇanā",
  "atk-abh03a37:23_0": "906-907.",
  "atk-abh03a37:23_1": "Idāni khaṇikakathā nāma hoti.",
  "atk-abh03a37:23_2": "Tattha yasmā sabbasaṅkhatadhammā aniccā, tasmā ekacittakkhaṇikāyeva.",
  "atk-abh03a37:23_3": "Samānāya hi aniccatāya eko lahuṁ bhijjati, eko cirenāti ko ettha niyāmoti yesaṁ laddhi, seyyathāpi pubbaseliyāparaseliyānaṁ;",
  "atk-abh03a37:23_4": "te sandhāya ekacittakkhaṇikāti pucchā sakavādissa, paṭiññā itarassa.",
  "atk-abh03a37:23_5": "Citte mahāpathavītiādīsu tesaṁ tathā saṇṭhānaṁ apassanto paṭikkhipati.",
  "atk-abh03a37:23_6": "Cakkhāyatanantiādi “yadi sabbe ekacittakkhaṇikā bhaveyyuṁ, cakkhāyatanādīni cakkhuviññāṇādīhi saddhiṁyeva uppajjitvā nirujjheyyu”nti codanatthaṁ vuttaṁ.",
  "atk-abh03a37:23_7": "Itaro pana antomātukucchigatassa viññāṇuppattiṁ sandhāya paṭikkhipati, pavattaṁ sandhāya laddhivasena paṭijānāti.",
  "atk-abh03a37:23_8": "Sesamettha uttānatthamevāti.",
  "atk-abh03a37:23_9": "Tena hi ekacittakkhaṇikāti yasmā niccā na honti, tasmā ekacittakkhaṇikāti attano ruciyā kāraṇaṁ vadati.",
  "atk-abh03a37:23_10": "Taṁ avuttasadisamevāti.",
  "atk-abh03a37:24_0": "Khaṇikakathāvaṇṇanā.",
  "atk-abh03a37:25_0": "Bāvīsatimo vaggo."
}