{
  "tika-vin02t14:0_0": "6. Bhesajjakkhandhakaṁ",
  "tika-vin02t14:1_0": "Pañcabhesajjādikathāvaṇṇanā",
  "tika-vin02t14:2_0": "261. Bhesajjakkhandhake nacchādentīti ruciṁ na uppādenti.",
  "tika-vin02t14:3_0": "262.Susukāti samudde bhavā ekā macchajāti.",
  "tika-vin02t14:3_1": "Kumbhīlātipi vadanti.",
  "tika-vin02t14:3_2": "Saṁsaṭṭhanti parissāvitaṁ.",
  "tika-vin02t14:3_3": "Telaparibhogenāti sattāhakālikaparibhogaṁ sandhāya vuttaṁ.",
  "tika-vin02t14:4_0": "263.Piṭṭhehīti pisitehi. Ubbhidaṁ nāma ūsarapaṁsumayaṁ.",
  "tika-vin02t14:5_0": "264.Chakaṇanti gomayaṁ.",
  "tika-vin02t14:5_1": "Pākatikacuṇṇaṁ nāma apakkakasāvacuṇṇaṁ.",
  "tika-vin02t14:5_2": "Tena ṭhapetvā gandhacuṇṇaṁ sabbaṁ vaṭṭatīti vadanti.",
  "tika-vin02t14:6_0": "265.Suvaṇṇagerukoti suvaṇṇatutthādi.",
  "tika-vin02t14:6_1": "Añjanūpapisananti añjanatthāya upapisitabbaṁ yaṁ kiñci cuṇṇajātaṁ.",
  "tika-vin02t14:7_0": "268.Sāmaṁ gahetvāti ettha sappadaṭṭhassa atthāya aññena bhikkhunā gahitampi sāmaṁ gahitasaṅkhameva gacchatīti veditabbaṁ.",
  "tika-vin02t14:8_0": "269.Gharadinnakābādho nāma vasīkaraṇatthāya gharaṇiyā dinnabhesajjasamuṭṭhito ābādho.",
  "tika-vin02t14:8_1": "Tenāha “vasīkaraṇapāṇakasamuṭṭhitarogo”ti.",
  "tika-vin02t14:8_2": "Ghara-saddo cettha abhedena gharaṇiyā vattamāno adhippeto.",
  "tika-vin02t14:8_3": "“Akaṭayūsenāti anabhisaṅkhatena muggayūsena.",
  "tika-vin02t14:8_4": "Kaṭākaṭenāti mugge pacitvā acāletvāva parissāvitena muggasūpenā”ti gaṇṭhipadesu vuttaṁ.",
  "tika-vin02t14:9_0": "Guḷādianujānanakathāvaṇṇanā",
  "tika-vin02t14:10_0": "272.Guḷakaraṇanti guḷakaraṇaṭṭhānaṁ, ucchusālanti vuttaṁ hoti.",
  "tika-vin02t14:11_0": "274.Avissatthāti sāsaṅkā.",
  "tika-vin02t14:12_0": "276.Appamattakepipavārentīti appamattakepi gahite pavārenti, “bahumhi gahite aññesaṁ nappahotī”ti maññamānā appamattakaṁ gahetvā pavārentīti adhippāyo.",
  "tika-vin02t14:12_1": "Paṭisaṅkhāpi paṭikkhipantīti “divā bhojanatthāya bhavissatī”ti sallakkhetvāpi paṭikkhipanti.",
  "tika-vin02t14:13_0": "279. Sambādhe dahanakammaṁ paṭikkhepābhāvo vaṭṭati.",
  "tika-vin02t14:14_0": "280.Ubhatopasannāti ubhayato pasannā. Māghātoti “mā ghātetha pāṇino”ti evaṁ māghātaghositadivaso.",
  "tika-vin02t14:15_0": "Yāgumadhugoḷakādikathāvaṇṇanā",
  "tika-vin02t14:16_0": "282.Madhugoḷakanti sakkarādisaṁyuttapūvaṁ.",
  "tika-vin02t14:16_1": "Āyuṁ detīti āyudānaṁ deti.",
  "tika-vin02t14:16_2": "Vaṇṇanti sarīravaṇṇaṁ.",
  "tika-vin02t14:16_3": "Sukhanti kāyikacetasikasukhaṁ.",
  "tika-vin02t14:16_4": "Balanti sarīrathāmaṁ.",
  "tika-vin02t14:16_5": "Paṭibhānanti yuttamuttapaṭibhānaṁ.",
  "tika-vin02t14:16_6": "Vātaṁ anulometīti vātaṁ anulometvā harati.",
  "tika-vin02t14:16_7": "Vatthiṁ sodhetīti dhamaniyo suddhaṁ karoti.",
  "tika-vin02t14:16_8": "Āmāvasesaṁ pācetīti sace āmāvasesakaṁ hoti, taṁ pāceti.",
  "tika-vin02t14:16_9": "Anuppavecchatīti deti.",
  "tika-vin02t14:16_10": "Vātañca byapanetīti sambandhitabbaṁ.",
  "tika-vin02t14:17_0": "283.",
  "tika-vin02t14:17_1": "Nanu ca “paramparabhojanena kāretabbo”ti kasmā vuttaṁ.",
  "tika-vin02t14:17_2": "Paramparabhojanañhi pañcannaṁ bhojanānaṁ aññatarena nimantitassa taṁ ṭhapetvā aññaṁ pañcannaṁ bhojanānaṁ aññataraṁ bhuñjantassa hoti, ime ca bhikkhū bhojjayāguṁ paribhuñjiṁsu, pañcasu bhojanesu aññataranti āha “bhojjayāguyā hi pavāraṇā hotī”ti.",
  "tika-vin02t14:17_3": "Yasmā pañcannaṁ bhojanānaṁ aññataraṁ paṭikkhipantassa vuttā pavāraṇā bhojjayāguṁ paṭikkhipantassapi hotiyeva, tasmā bhojjayāgupi odanagatikāyevāti adhippāyo.",
  "tika-vin02t14:18_0": "284.Sukhumojaṁpakkhipiṁsūti “bhagavā paribhuñjissatī”ti maññamānā pakkhipiṁsu.",
  "tika-vin02t14:19_0": "Pāṭaligāmavatthukathāvaṇṇanā",
  "tika-vin02t14:20_0": "285.Pāṭaligāmoti evaṁnāmako magadharaṭṭhe eko gāmo.",
  "tika-vin02t14:20_1": "Tassa kira gāmassa māpanadivase gāmaṅgaṇaṭṭhāne dve tayo pāṭalaṅkurā pathavito ubbhijjitvā nikkhamiṁsu.",
  "tika-vin02t14:20_2": "Tena taṁ “pāṭaligāmo” tveva vohariṁsu.",
  "tika-vin02t14:20_3": "Tadavasarīti taṁ pāṭaligāmaṁ avasari anupāpuṇi.",
  "tika-vin02t14:20_4": "Pāṭaligāmikāti pāṭaligāmavāsino.",
  "tika-vin02t14:20_5": "Upāsakāti te kira bhagavato paṭhamadassanena keci saraṇesu ca sīlesu ca patiṭṭhitā.",
  "tika-vin02t14:20_6": "Tena vuttaṁ “upāsakā”ti.",
  "tika-vin02t14:20_7": "Yena bhagavā tenupasaṅkamiṁsūti pāṭaligāme kira ajātasattuno licchavirājūnañca manussā kālena kālaṁ gantvā gehasāmike gehato nīharitvā māsampi aḍḍhamāsampi vasanti.",
  "tika-vin02t14:20_8": "Tena pāṭaligāmavāsino manussā niccupaddutā “etesañceva āgatakāle vasanaṭṭhānaṁ bhavissatīti ekapasse issarānaṁ bhaṇḍapaṭisāmanaṭṭhānaṁ, ekapasse vasanaṭṭhānaṁ, ekapasse āgantukānaṁ addhikamanussānaṁ, ekapasse daliddānaṁ kapaṇamanussānaṁ, ekapasse gilānānaṁ vasanaṭṭhānaṁ bhavissatī”ti sabbesaṁ aññamaññaṁ aghaṭṭetvā vasanappahonakaṁ nagaramajjhe mahatiṁ sālaṁ kāresuṁ, tassa nāmaṁ āvasathāgāranti.",
  "tika-vin02t14:20_9": "Āgantvā vasanti ettha āgantukāti āvasatho, tadeva āgāraṁ āvasathāgāraṁ.",
  "tika-vin02t14:21_0": "Taṁ divasañca taṁ niṭṭhānaṁ agamāsi.",
  "tika-vin02t14:21_1": "Te tattha gantvā iṭṭhakakammasudhākammacittakammādivasena supariniṭṭhitaṁ susajjitaṁ devavimānasadisaṁ dvārakoṭṭhakato paṭṭhāya oloketvā “idaṁ āvasathāgāraṁ ativiya manoramaṁ sassirikaṁ, kena nu kho paṭhamaṁ paribhuttaṁ amhākaṁ dīgharattaṁ hitāya sukhāya assā”ti cintesuṁ, tasmiṁyeva ca khaṇe “bhagavā taṁ gāmaṁ anuppatto”ti assosuṁ, tena te uppannapītisomanassā “amhehi bhagavā gantvāpi ānetabbo siyā, so sayameva amhākaṁ vasanaṭṭhānaṁ sampatto, ajja mayaṁ bhagavantaṁ idha vasāpetvā paṭhamaṁ paribhuñjāpessāma, tathā bhikkhusaṅghaṁ, bhikkhusaṅghe āgate tepiṭakaṁ buddhavacanaṁ āgatameva bhavissati, satthāraṁ maṅgalaṁ vadāpessāma, dhammaṁ kathāpessāma, iti tīhi ratanehi paribhutte pacchā amhākaṁ paresañca paribhogo bhavissati, evaṁ no dīgharattaṁ hitāya sukhāya bhavissatī”ti sanniṭṭhānaṁ katvā etadatthameva bhagavantaṁ upasaṅkamiṁsu.",
  "tika-vin02t14:21_2": "Tasmā evamāhaṁsu “adhivāsetu no, bhante, bhagavāāvasathāgāra”nti.",
  "tika-vin02t14:21_3": "Tenupasaṅkamiṁsūti kiñcāpi taṁ divasameva pariniṭṭhitattā devavimānaṁ viya susajjitaṁ supaṭijaggitaṁ, buddhārahaṁ pana katvā na paññattaṁ.",
  "tika-vin02t14:21_4": "Buddhā hi nāma araññajjhāsayā araññārāmā, antogāme vaseyyuṁ vā no vā, tasmā bhagavato ruciṁ jānitvāva paññapessāmāti cintetvā te bhagavantaṁ upasaṅkamiṁsu, idāni bhagavato ruciṁ jānitvā tathā paññāpetukāmā yenāvasathāgāraṁ tenupasaṅkamiṁsu.",
  "tika-vin02t14:21_5": "Sabbasanthariṁ āvasathāgāraṁ santharitvāti ettha santharaṇaṁ santhari, sabbo sakalo santhari etthāti sabbasanthari.",
  "tika-vin02t14:21_6": "Atha vā santhatanti santhari, sabbaṁ santhari sabbasanthari, taṁ sabbasanthariṁ.",
  "tika-vin02t14:21_7": "Bhāvanapuṁsakaniddesovāyaṁ, yathā sabbameva santhataṁ hoti, evaṁ santharitvāti attho.",
  "tika-vin02t14:21_8": "Sabbapaṭhamaṁ tāva “gomayaṁ nāma sabbamaṅgalesu vaṭṭatī”ti sudhāparikammakatampi bhūmiṁ allagomayena opuñjāpetvā parisukkhabhāvaṁ ñatvā yathā akkantaṭṭhāne padaṁ paññāyati, evaṁ cātujjātiyagandhehi limpetvā upari nānāvaṇṇakaṭasārake santharitvā tesaṁ upari mahāpiṭṭhikakojave ādiṁ katvā hatthattharaṇādīhi nānāvaṇṇehi attharaṇehi santharitabbayuttakaṁ sabbokāsaṁ santharāpesuṁ.",
  "tika-vin02t14:21_9": "Tena vuttaṁ “sabbasanthariṁ āvasathāgāraṁ santharitvā”ti.",
  "tika-vin02t14:22_0": "Āsanānīti majjhaṭṭhāne tāva maṅgalatthambhaṁ nissāya mahārahaṁ buddhāsanaṁ paññapetvā tattha yaṁ yaṁ mudukañca manoramañca paccattharaṇaṁ, taṁ taṁ attharitvā ubhatolohitakaṁ manuññadassanaṁ upadhānaṁ upadahitvā upari suvaṇṇarajatatārakavicittavitānaṁ bandhitvā gandhadāmapupphadāmapattādāmādīhi alaṅkaritvā samantā dvādasahatthe ṭhāne pupphajālaṁ kāretvā tiṁsahatthamattaṁ ṭhānaṁ paṭasāṇiyā parikkhipāpetvā pacchimabhittiṁ nissāya bhikkhusaṅghassa pallaṅkapīṭhaapassayapīṭhamuṇḍapīṭhādīni paññapāpetvā upari setapaccattharaṇehi paccattharāpetvā sālāya pācīnapassaṁ attano nisajjāyoggaṁ kāresuṁ.",
  "tika-vin02t14:22_1": "Taṁ sandhāya vuttaṁ “āsanāni paññapetvā”ti.",
  "tika-vin02t14:23_0": "Udakamaṇikanti mahākucchikaṁ samekhalaṁ udakacāṭiṁ.",
  "tika-vin02t14:23_1": "Evaṁ bhagavā bhikkhusaṅgho ca yathāruciyā hatthapāde dhovissanti, mukhaṁ vikkhālessantīti tesu tesu ṭhānesu maṇivaṇṇassa udakassa pūretvā vāsatthāya nānāpupphāni ceva udakavāsacuṇṇāni ca pakkhipitvā kadalipaṇṇehi pidahitvā patiṭṭhapesuṁ.",
  "tika-vin02t14:23_2": "Tena vuttaṁ “udakamaṇikaṁ patiṭṭhāpetvā”ti.",
  "tika-vin02t14:24_0": "Telapadīpaṁ āropetvāti rajatasuvaṇṇādimayadaṇḍāsu daṇḍadīpikāsu yonakarūpakādīnaṁ hatthe ṭhapitasuvaṇṇarajatādimayakapallikāsu ca telapadīpe jalayitvā.",
  "tika-vin02t14:24_1": "Yena bhagavā tenupasaṅkamiṁsūti ettha pana te pāṭaligāmikaupāsakā na kevalaṁ āvasathāgārameva, atha kho sakalasmimpi gāme vīthiyo sajjāpetvā dhaje ussāpetvā gehadvāresu puṇṇaghaṭe ca kadaliādayo ca ṭhapāpetvā sakalagāmaṁ dīpamālāhi vippakiṇṇatārakaṁ viya katvā “khīrapake dārake khīraṁ pāyetha, daharakumāre lahuṁ lahuṁ bhojetvā sayāpetha, uccāsaddaṁ mā karittha, ajja ekarattiṁ satthā antogāme vasissati, buddhā nāma appasaddakāmā hontī”ti bheriṁ carāpetvā sayaṁ daṇḍadīpikā ādāya yena bhagavā tenupasaṅkamiṁsu.",
  "tika-vin02t14:25_0": "Atha kho bhagavā nivāsetvā pattacīvaramādāya saddhiṁ bhikkhusaṅghena yena āvasathāgāraṁ tenupasaṅkamīti “yassa dāni, bhante, bhagavā kālaṁ maññatī”ti evaṁ kira tehi kāle ārocite bhagavā lākhārasena tintarattakoviḷārapupphavaṇṇaṁ surattaṁ dupaṭṭaṁ kattariyā padumaṁ kantento viya, saṁvidhāya timaṇḍalaṁ paṭicchādento nivāsetvā suvaṇṇapāmaṅgena padumakalāpaṁ parikkhipanto viya, vijjulatāsassirikaṁ kāyabandhanaṁ bandhitvā rattakambalena gajakumbhaṁ pariyonandhanto viya, ratanasatubbedhe suvaṇṇagghike pavāḷajālaṁ khipamāno viya, mahati suvaṇṇacetiye rattakambalakañcukaṁ paṭimuñcanto viya, gacchantaṁ puṇṇacandaṁ rattavalāhakena paṭicchādayamāno viya, kañcanagirimatthake supakkalākhārasaṁ parisiñcanto viya, cittakūṭapabbatamatthakaṁ vijjulatājālena parikkhipanto viya ca sacakkavāḷasineruyugandharamahāpathaviṁ cāletvā gahitanigrodhapallavasamānavaṇṇaṁ rattavarapaṁsukūlaṁ pārupitvā vanagahanato kesarasīho viya, udayapabbatakūṭato puṇṇacando viya, bālasūriyo viya ca attanā nisinnatarusaṇḍato nikkhami.",
  "tika-vin02t14:26_0": "Athassa kāyato meghamukhato vijjukalāpā viya rasmiyo nikkhamitvā suvaṇṇarasadhārāparisekapiñjarapattapupphaphalasākhāviṭape viya samantato rukkhe kariṁsu.",
  "tika-vin02t14:26_1": "Tāvadeva attano attano pattacīvaramādāya mahābhikkhusaṅgho bhagavantaṁ parivāresi.",
  "tika-vin02t14:26_2": "Te ca naṁ parivāretvā ṭhitabhikkhū evarūpā ahesuṁ appicchā santuṭṭhā pavivittā asaṁsaṭṭhā āraddhavīriyā vattāro vacanakkhamā codakā pāpagarahino sīlasampannā samādhisampannā paññāsampannā vimuttisampannā vimuttiñāṇadassanasampannā.",
  "tika-vin02t14:26_3": "Tehi parivārito bhagavā rattakambalaparikkhitto viya suvaṇṇakkhandho, rattapadumasaṇḍamajjhagatā viya suvaṇṇanāvā, pavāḷavedikāparikkhitto viya suvaṇṇapāsādo virocittha.",
  "tika-vin02t14:26_4": "Mahākassapappamukhā pana mahātherā meghavaṇṇaṁ paṁsukūlacīvaraṁ pārupitvā maṇivammavammitā viya mahānāgā parivārayiṁsu vītarāgā bhinnakilesā vijaṭitajaṭā chinnabandhanā kule vā gaṇe vā alaggā.",
  "tika-vin02t14:27_0": "Iti bhagavā sayaṁ vītarāgo vītarāgehi, vītadoso vītadosehi, vītamoho vītamohehi, nittaṇho nittaṇhehi, nikkileso nikkilesehi, sayaṁ buddho anubuddhehi parivārito pattaparivāritaṁ viya kesaraṁ, kesaraparivāritā viya kaṇṇikā, aṭṭhanāgasahassaparivārito viya chaddanto nāgarājā, navutihaṁsasahassaparivārito viya dhataraṭṭho haṁsarājā, senaṅgaparivārito viya cakkavattī, marugaṇaparivārito viya sakko devarājā, brahmagaṇaparivārito viya hāritamahābrahmā, tārāgaṇaparivuto viya puṇṇacando asamena buddhavesena aparimāṇena buddhavilāsena pāṭaligāmīnaṁ maggaṁ paṭipajji.",
  "tika-vin02t14:28_0": "Athassa puratthimakāyato suvaṇṇavaṇṇā ghanabuddharasmiyo uṭṭhahitvā asītihatthaṁ ṭhānaṁ aggahesuṁ, pacchimakāyato dakkhiṇapassato vāmapassato suvaṇṇavaṇṇā ghanarasmiyo uṭṭhahitvā asītihatthaṁ ṭhānaṁ aggahesuṁ, uparikesantato paṭṭhāya sabbakesāvattehi moragīvavaṇṇā ghanabuddharasmiyo uṭṭhahitvā gaganatale asītihatthaṁ ṭhānaṁ aggahesuṁ, heṭṭhāpādatalehi pavāḷavaṇṇā rasmiyo uṭṭhahitvā ghanapathaviyaṁ asītihatthaṁ ṭhānaṁ aggahesuṁ, dantato akkhīnaṁ setaṭṭhānato, nakhānañca maṁsavinimuttaṭṭhānato odātā ghanabuddharasmiyo uṭṭhahitvā asītihatthaṁ ṭhānaṁ aggahesuṁ, rattapītavaṇṇānaṁ sambhinnaṭṭhānato mañjiṭṭhavaṇṇā rasmiyo uṭṭhahitvā asītihatthaṁ ṭhānaṁ aggahesuṁ, sabbatthakameva pabhassarā rasmiyo uṭṭhahiṁsu.",
  "tika-vin02t14:28_1": "Evaṁ samantā asītihatthamattaṁ ṭhānaṁ chabbaṇṇā buddharasmiyo vijjotamānā vipphandamānā vidhāvamānā kañcanadaṇḍadīpikāhi niccharitvā ākāsaṁ pakkhandamānā mahāpadīpajālā viya, cātuddīpikamahāmeghato nikkhantavijjulatā viya ca disodisaṁ pakkhandiṁsu.",
  "tika-vin02t14:28_2": "Yāhi sabbadisābhāgā suvaṇṇacampakapupphehi vikiriyamānā viya, suvaṇṇaghaṭato nikkhantasuvaṇṇarasadhārāhi āsiñciyamānā viya, pasāritasuvaṇṇapaṭṭaparikkhittā viya, verambhavātasamuddhatakiṁsukakaṇikārakikirātapupphacuṇṇasamokiṇṇā viya cīnapiṭṭhacuṇṇasamparirañjitā viya ca virociṁsu.",
  "tika-vin02t14:29_0": "Bhagavatopi asītianubyañjanabyāmappabhāparikkhepasamujjalaṁ dvattiṁsamahāpurisalakkhaṇapaṭimaṇḍitaṁ sarīraṁ abbhamahikādiupakkilesavimuttaṁ samujjalatārakapabhāsitaṁ viya gaganatalaṁ, vikasitaṁ viya padumavanaṁ, sabbapāliphullo viya yojanasatiko pāricchattako, paṭipāṭiyā ṭhapitānaṁ dvattiṁsacandānaṁ dvattiṁsasūriyānaṁ dvattiṁsacakkavattīnaṁ dvattiṁsadevarājānaṁ dvattiṁsamahābrahmānaṁ siriyā siriṁ abhibhavamānaṁ viya virocittha, yathā taṁ dasahi pāramīhi dasahi upapāramīhi dasahi paramatthapāramīhīti sammadeva paripūritāhi samatiṁsāya pāramīhi alaṅkataṁ kappasatasahassādhikāni cattāri asaṅkhyeyyāni dinnena dānena rakkhitena sīlena katena kalyāṇakammena ekasmiṁ attabhāve samosaritvā vipākaṁ dātuṁ okāsaṁ alabhamānena sambādhappattena viya nibbattitaṁ nāvāsahassassa bhaṇḍaṁ ekaṁ nāvaṁ āropanakālo viya, sakaṭasahassassa bhaṇḍaṁ ekaṁ sakaṭaṁ āropanakālo viya, pañcavīsatiyā gaṅgānaṁ sambhijja mukhadvāre ekato rāsībhūtakālo viya ca ahosi.",
  "tika-vin02t14:30_0": "Imāya buddharasmiyā obhāsamānassapi bhagavato purato anekāni daṇḍadīpikāsahassāni ukkhipiṁsu, tathā pacchato vāmapasse dakkhiṇapasse.",
  "tika-vin02t14:30_1": "Jātisumanacampakavanamālikārattuppalanīluppalabakulasinduvārādipupphāni ceva nīlapītādivaṇṇasugandhagandhacuṇṇāni ca cātuddīpikamahaāmeghavissaṭṭhā salilavuṭṭhiyo viya vippakiriṁsu.",
  "tika-vin02t14:30_2": "Pañcaṅgikatūriyanigghosā ceva buddhadhammasaṅghaguṇapaṭisaṁyuttā thutighosā ca sabbā disā pūrayamānā mukharā viya akaṁsu.",
  "tika-vin02t14:30_3": "Devasupaṇṇanāgayakkhagandhabbamanussānaṁ akkhīni amatapānaṁ viya labhiṁsu.",
  "tika-vin02t14:30_4": "Imasmiṁ pana ṭhāne ṭhatvā padasahassehi gamanavaṇṇaṁ vattuṁ vaṭṭati.",
  "tika-vin02t14:30_5": "Tatridaṁ mukhamattaṁ –",
  "tika-vin02t14:31_0": "“Evaṁ sabbaṅgasampanno, kampayanto vasundharaṁ;",
  "tika-vin02t14:32_0": "Aheṭhayanto pāṇāni, yāti lokavināyako.",
  "tika-vin02t14:33_0": "“Dakkhiṇaṁ paṭhamaṁ pādaṁ, uddharanto narāsabho;",
  "tika-vin02t14:34_0": "Gacchanto sirisampanno, sobhate dvipaduttamo.",
  "tika-vin02t14:35_0": "“Gacchato buddhaseṭṭhassa, heṭṭhāpādatalaṁ mudu;",
  "tika-vin02t14:36_0": "Samaṁ samphusate bhūmiṁ, rajasānupalimpati.",
  "tika-vin02t14:37_0": "“Ninnaṁ ṭhānaṁ unnamati, gacchante lokanāyake;",
  "tika-vin02t14:38_0": "Unnatañca samaṁ hoti, pathavī ca acetanā.",
  "tika-vin02t14:39_0": "“Pāsāṇā sakkharā ceva, kathalā khāṇukaṇṭakā;",
  "tika-vin02t14:40_0": "Sabbe maggā vivajjanti, gacchante lokanāyake.",
  "tika-vin02t14:41_0": "“Nātidūre uddharati, nāccāsanne ca nikkhipaṁ;",
  "tika-vin02t14:42_0": "Aghaṭṭayanto niyyāti, ubho jāṇū ca gopphake.",
  "tika-vin02t14:43_0": "“Nātisīghaṁ pakkamati, sampannacaraṇo muni;",
  "tika-vin02t14:44_0": "Na cātisaṇikaṁ yāti, gacchamāno samāhito.",
  "tika-vin02t14:45_0": "“Uddhaṁ adho tiriyañca, disañca vidisaṁ tathā;",
  "tika-vin02t14:46_0": "Na pekkhamāno so yāti, yugamattañhi pekkhati.",
  "tika-vin02t14:47_0": "“Nāgavikkantacāro so, gamane sobhate jino;",
  "tika-vin02t14:48_0": "Cāru gacchati lokaggo, hāsayanto sadevake.",
  "tika-vin02t14:49_0": "“Usabharājāva sobhanto, cātucārīva kesarī;",
  "tika-vin02t14:50_0": "Tosayanto bahū satte, gāmaseṭṭhaṁ upāgamī”ti. ;",
  "tika-vin02t14:51_0": "Vaṇṇakālo nāma kiresa.",
  "tika-vin02t14:51_1": "Evaṁvidhesu kālesu bhagavato sarīravaṇṇe vā guṇavaṇṇe vā dhammakathikassa thāmoyeva pamāṇaṁ.",
  "tika-vin02t14:51_2": "Cuṇṇiyapadehi gāthābandhehi vā yattakaṁ sakkoti, tattakaṁ vattabbaṁ, “dukkathita”nti vā “atitthena pakkhando”ti vā na vattabbo.",
  "tika-vin02t14:51_3": "Aparimāṇavaṇṇā hi buddhā bhagavanto, tesaṁ buddhāpi anavasesato vaṇṇaṁ vattuṁ asamatthā.",
  "tika-vin02t14:51_4": "Sakalampi hi kappaṁ vadantā pariyosāpetuṁ na sakkonti, pageva itarā pajāti.",
  "tika-vin02t14:51_5": "Iminā sirivilāsena alaṅkatapaṭiyattaṁ pāṭaligāmaṁ pavisitvā bhagavā pasannacittena janena pupphagandhadhūmavāsacuṇṇādīhi pūjiyamāno āvasathāgāraṁ pāvisi.",
  "tika-vin02t14:51_6": "Tena vuttaṁ “atha kho bhagavā nivāsetvā pattacīvaramādāya saddhiṁ bhikkhusaṅghena yena āvasathāgāraṁ tenupasaṅkamī”ti.",
  "tika-vin02t14:52_0": "Pāde pakkhāletvāti yadipi bhagavato pāde rajojallaṁ na upalimpati, tesaṁ pana upāsakānaṁ kusalābhivuddhiṁ ākaṅkhanto paresaṁ diṭṭhānugatiṁ āpajjanatthaṁ bhagavā pāde pakkhālesi.",
  "tika-vin02t14:52_1": "Apica upādinnakasarīraṁ nāma sītikātabbampi hotīti tadatthampi bhagavā nahānapādadhovanāni karotiyeva.",
  "tika-vin02t14:52_2": "Bhagavantaṁyeva purakkhatvāti bhagavantaṁ purato katvā.",
  "tika-vin02t14:52_3": "Tattha bhagavā bhikkhūnañceva upāsakānañca majjhe nisinno gandhodakena nahāpetvā dukūlacumbaṭena vodakaṁ katvā jātihiṅgulakena majjitvā rattakambalapaliveṭhite pīṭhe ṭhapitā rattasuvaṇṇaghanapaṭimā viya ativiya virocittha.",
  "tika-vin02t14:52_4": "Ayaṁ panettha porāṇānaṁ vaṇṇabhaṇanamaggo –",
  "tika-vin02t14:53_0": "“Gantvāna maṇḍalamāḷaṁ, nāgavikkantacāraṇo;",
  "tika-vin02t14:54_0": "Obhāsayanto lokaggo, nisīdi varamāsane.",
  "tika-vin02t14:55_0": "“Tahiṁ nisinno naradammasārathi,",
  "tika-vin02t14:56_0": "Devātidevo satapuññalakkhaṇo;",
  "tika-vin02t14:57_0": "Buddhāsane majjhagato virocati,",
  "tika-vin02t14:58_0": "Suvaṇṇanekkhaṁ viya paṇḍukambale.",
  "tika-vin02t14:59_0": "“Nekkhaṁ jambonadasseva, nikkhittaṁ paṇḍukambale;",
  "tika-vin02t14:60_0": "Virocati vītamalo, maṇi verocano yathā.",
  "tika-vin02t14:61_0": "“Mahāsālova samphullo, merurājāvalaṅkato;",
  "tika-vin02t14:62_0": "Suvaṇṇathūpasaṅkāso, padumo kosako yathā.",
  "tika-vin02t14:63_0": "“Jalanto dīparukkhova, pabbatagge yathā sikhī;",
  "tika-vin02t14:64_0": "Devānaṁ pāricchattova, sabbaphullo virocathā”ti. ;",
  "tika-vin02t14:65_0": "Pāṭaligāmike upāsake āmantesīti yasmā tesu upāsakesu bahū janā sīle patiṭṭhitā, tasmā paṭhamaṁ tāva sīlavipattiyā ādīnavaṁ pakāsetvā pacchā sīlasampadāya ānisaṁsaṁ dassetuṁ “pañcime gahapatayo”tiādinā dhammadesanatthaṁ āmantesi.",
  "tika-vin02t14:65_1": "Tattha dussīloti nissīlo.",
  "tika-vin02t14:65_2": "Abhāvattho hettha du-saddo “duppañño”tiādīsu viya.",
  "tika-vin02t14:65_3": "Sīlavipannoti vipannasīlo bhinnasaṁvaro.",
  "tika-vin02t14:65_4": "Ettha ca “dussīlo”ti padena puggalassa sīlābhāvo vutto.",
  "tika-vin02t14:65_5": "So panassa sīlābhāvo duvidho asamādānena vā samādinnassa bhedena vāti.",
  "tika-vin02t14:65_6": "Tesu purimo na tathā sāvajjo, yathā dutiyo sāvajjataro.",
  "tika-vin02t14:65_7": "Yathādhippetādīnavanimittaṁ sīlābhāvaṁ puggalādhiṭṭhānāya desanāya dassetuṁ “sīlavipanno”ti vuttaṁ, tena “dussīlo”ti padassa atthaṁ dasseti.",
  "tika-vin02t14:65_8": "Pamādādhikaraṇanti pamādakāraṇā.",
  "tika-vin02t14:65_9": "Idañca suttaṁ gahaṭṭhānaṁ vasena āgataṁ, pabbajitānampi pana labbhateva.",
  "tika-vin02t14:65_10": "Gahaṭṭho hi yena yena sippaṭṭhānena jīvikaṁ kappeti yadi kasiyā yadi vaṇijjāya yadi gorakkhena.",
  "tika-vin02t14:65_11": "Pāṇātipātādivasena pamatto taṁ taṁ yathākālaṁ sampādetuṁ na sakkoti, athassa kammaṁ vinassati.",
  "tika-vin02t14:65_12": "Māghātakāle pāṇātipātaṁ pana adinnādānādīni ca karonto daṇḍavasena mahatiṁ bhogajāniṁ nigacchati.",
  "tika-vin02t14:65_13": "Pabbajito dussīlo pamādakāraṇā sīlato buddhavacanato jhānato sattaariyadhanato ca jāniṁ nigacchati.",
  "tika-vin02t14:66_0": "Pāpako kittisaddoti gahaṭṭhassa “asuko asukakule jāto dussīlo pāpadhammo pariccattaidhalokaparaloko salākabhattamattampi na detī”ti catuparisamajjhe pāpako kittisaddo abbhuggacchati.",
  "tika-vin02t14:66_1": "Pabbajitassa “asuko nāma satthusāsane pabbajitvā nāsakkhi sīlāni rakkhituṁ, na buddhavacanaṁ uggahetuṁ, vejjakammādīhi jīvati, chahi agāravehi samannāgato”ti evaṁ pāpako kittisaddo abbhuggacchati.",
  "tika-vin02t14:67_0": "Avisāradoti gahaṭṭho tāva “avassaṁ bahūnaṁ sannipātaṭṭhāne koci mama kammaṁ jānissati, atha maṁ niggaṇhissantī”ti vā, “rājakulassa vā dassantī”ti sabhayo upasaṅkamati, maṅkubhūto pattakkhandho adhomukho nisīdati, visārado hutvā kathetuṁ na sakkoti.",
  "tika-vin02t14:67_1": "Pabbajitopi “bahū bhikkhū sannipatitā, avassaṁ koci mama kammaṁ jānissati, atha me uposathampi pavāraṇampi ṭhapetvā sāmaññato cāvetvā nikkaḍḍhissantī”ti sabhayo upasaṅkamati, visārado hutvā kathetuṁ na sakkoti.",
  "tika-vin02t14:67_2": "Ekacco pana dussīlopi samāno dappito viya vadati, sopi ajjhāsayena maṅku hotiyeva vippaṭisārībhāvato.",
  "tika-vin02t14:68_0": "Sammūḷhokālaṁ karotīti dussīlassa hi maraṇamañce nipannassa dussīlyakammānaṁ samādāya vattitaṭṭhānāni āpāthamāgacchanti.",
  "tika-vin02t14:68_1": "So ummīletvā attano puttadārādidassanavasena idhalokaṁ passati, nimīletvā gatinimittupaṭṭhānavasena paralokaṁ passati, tassa cattāro apāyā kammānurūpaṁ upaṭṭhahanti.",
  "tika-vin02t14:68_2": "Sattisatena pahariyamāno viya aggijālāya āliṅgiyamāno viya ca hoti.",
  "tika-vin02t14:68_3": "So “vāretha vārethā”ti viravantova marati.",
  "tika-vin02t14:68_4": "Tena vuttaṁ “sammūḷho kālaṁ karotī”ti.",
  "tika-vin02t14:69_0": "Kāyassa bhedāti upādinnakakkhandhapariccāgā.",
  "tika-vin02t14:69_1": "Paraṁ maraṇāti tadanantaraṁ abhinibbattakkhandhaggahaṇe.",
  "tika-vin02t14:69_2": "Atha vā kāyassa bhedāti jīvitindriyassa upacchedā.",
  "tika-vin02t14:69_3": "Paraṁ maraṇāti cutito uddhaṁ.",
  "tika-vin02t14:69_4": "Apāyantiādi sabbaṁ nirayavevacanaṁ.",
  "tika-vin02t14:69_5": "Nirayo hi saggamokkhahetubhūtā puññasaṅkhātā ayā apetattā, sukhānaṁ vā āyassa āgamanassa abhāvā apāyo.",
  "tika-vin02t14:69_6": "Dukkhassa gati paṭisaraṇanti duggati, dosabahulatāya vā duṭṭhena kammunā nibbattā gatīti duggati.",
  "tika-vin02t14:69_7": "Vivasā nipatanti ettha dukkaṭakārinoti vinipāto, vinassantā vā ettha nipatanti saṁbhijjamānaṅgapaccaṅgāti vinipāto.",
  "tika-vin02t14:69_8": "Natthi ettha assādasaññito ayoti nirayo.",
  "tika-vin02t14:70_0": "Atha vā apāyaggahaṇena tiracchānayoniṁ dīpeti.",
  "tika-vin02t14:70_1": "Tiracchānayoni hi apāyo sugatito apetattā, na duggati mahesakkhānaṁ nāgarājādīnaṁ sambhavato.",
  "tika-vin02t14:70_2": "Duggatiggahaṇena pettivisayaṁ dīpeti.",
  "tika-vin02t14:70_3": "So hi apāyo ceva duggati ca sugatito apetattā dukkhassa ca gatibhūtattā, na tu vinipāto asurasadisaṁ avinipatitattā.",
  "tika-vin02t14:70_4": "Petamahiddhikānaṁ vimānānipi nibbattanti.",
  "tika-vin02t14:70_5": "Vinipātaggahaṇena asurakāyaṁ dīpeti.",
  "tika-vin02t14:70_6": "So hi yathāvuttenatthena apāyo ceva duggati ca sabbasampattisamussayehi vinipātattā vinipātoti ca vuccati.",
  "tika-vin02t14:70_7": "Nirayaggahaṇena pana avīciādikaṁ anekappakāraṁ nirayameva dīpeti.",
  "tika-vin02t14:70_8": "Upapajjatīti nibbattati.",
  "tika-vin02t14:71_0": "Ānisaṁsakathā vuttavipariyāyena veditabbā.",
  "tika-vin02t14:71_1": "Ayaṁ pana viseso –",
  "tika-vin02t14:71_2": "sīlavāti samādānavasena sīlavā.",
  "tika-vin02t14:71_3": "Sīlasampannoti parisuddhaṁ paripuṇṇañca katvā sīlassa sampādanena sīlasampanno.",
  "tika-vin02t14:71_4": "Bhogakkhandhanti bhogarāsiṁ.",
  "tika-vin02t14:71_5": "Sugatiṁ saggaṁ lokanti ettha sugatiggahaṇena manussagatipi saṅgayhati, saggaggahaṇena devagati eva.",
  "tika-vin02t14:71_6": "Tattha sundarā gatīti sugati, rūpādīhi visayehi suṭṭhu aggoti saggo, so sabbopi lujjanapalujjanaṭṭhena lokoti.",
  "tika-vin02t14:72_0": "Pāṭaligāmike upāsake bahudeva rattiṁ dhammiyā kathāyāti aññāyapi pāḷimuttāya dhammakathāya ceva āvasathānumodanakathāya ca.",
  "tika-vin02t14:72_1": "Tadā hi bhagavā yasmā ajātasattunā tattha pāṭaliputtanagaraṁ māpentena aññāsu gāmanigamarājadhānīsu ye sīlācārasampannā kuṭumbikā, te ānetvā dhanadhaññāni gharavatthukhettavatthādīni ceva parihārañca dāpetvā nivesiyanti, tasmā pāṭaligāmikā upāsakā ānisaṁsadassāvitāya visesato sīlagarukāti sabbaguṇānañca sīlassa adhiṭṭhānabhāvato tesaṁ paṭhamaṁ sīlānisaṁse pakāsetvā tato paraṁ ākāsagaṅgaṁ otārento viya pathavojaṁ ākaḍḍhanto viya mahājambuṁ matthake gahetvā cālento viya yojanappamāṇaṁ mahāmadhuṁ cakkayantena pīḷetvā sumadhurarasaṁ pāyamāno viya ca pāṭaligāmikānaṁ upāsakānaṁ hitasukhāvahaṁ pakiṇṇakakathaṁ kathentopi “āvāsadānaṁ nāmetaṁ gahapatayo mahantaṁ puññaṁ, tumhākaṁ āvāso mayā paribhutto, bhikkhusaṅghena paribhutto, mayā ca bhikkhusaṅghena ca paribhutte dhammaratanenapi paribhuttoyeva hoti, evaṁ tīhi ratanehi paribhutte aparimeyyova vipāko, apica āvāsadānasmiṁ dinne sabbadānaṁ dinnameva hoti, bhūmaṭṭhakapaṇṇasālāya vā sākhāmaṇḍapassa vā saṅghaṁ uddissa katassa ānisaṁso paricchindituṁ na sakkā.",
  "tika-vin02t14:72_2": "Āvāsadānānubhāvena hi bhave nibbattamānassapi sampīḷitagabbhavāso nāma na hoti, dvādasahattho ovarako viyassa mātukucchi asambādhova hotī”ti evaṁ nānānayavicittaṁ bahuṁ dhammakathaṁ kathetvā –",
  "tika-vin02t14:73_0": "“Sītaṁ uṇhaṁ paṭihanti, tato vāḷamigāni ca;",
  "tika-vin02t14:74_0": "Sarīsape ca makase, sisire cāpi vuṭṭhiyo.",
  "tika-vin02t14:75_0": "“Tato vātātapo ghoro, sañjāto paṭihaññati;",
  "tika-vin02t14:76_0": "Leṇatthañca sukhatthañca, jhāyituñca vipassituṁ.",
  "tika-vin02t14:77_0": "“Vihāradānaṁ saṅghassa, aggaṁ buddhena vaṇṇitaṁ;",
  "tika-vin02t14:78_0": "Tasmā hi paṇḍito poso, sampassaṁ atthamattano.",
  "tika-vin02t14:79_0": "“Vihāre kāraye ramme, vāsayettha bahussute;",
  "tika-vin02t14:80_0": "Tesaṁ annañca pānañca, vatthasenāsanāni ca.",
  "tika-vin02t14:81_0": "“Dadeyya ujubhūtesu, vippasannena cetasā;",
  "tika-vin02t14:82_0": "Te tassa dhammaṁ desenti, sabbadukkhāpanūdanaṁ;",
  "tika-vin02t14:83_0": "Yaṁ so dhammaṁ idhaññāya, parinibbāti anāsavo”ti. –",
  "tika-vin02t14:84_0": "Evaṁ ayampi āvāsadāne ānisaṁso ayampi āvāsadāne ānisaṁsoti bahudeva rattiṁ atirekadiyaḍḍhayāmaṁ āvāsadānānisaṁsaṁ kathesi.",
  "tika-vin02t14:84_1": "Tattha imā gāthāva saṅgahaṁ āruḷhā, pakiṇṇakadhammadesanā pana saṅgahaṁ na ārohati.",
  "tika-vin02t14:84_2": "Sandassetvātiādīni vuttatthāneva.",
  "tika-vin02t14:85_0": "Abhikkantāti atikkantā dve yāmā gatā.",
  "tika-vin02t14:85_1": "Yassadāni tumhe kālaṁ maññathāti yassa gamanassa tumhe kālaṁ maññatha, gamanakālo tumhākaṁ, gacchathāti vuttaṁ hoti.",
  "tika-vin02t14:85_2": "Kasmā pana bhagavā te uyyojesīti?",
  "tika-vin02t14:85_3": "Anukampāya.",
  "tika-vin02t14:85_4": "Tiyāmarattiñhi nisīditvā vītināmentānaṁ tesaṁ sarīre ābādho uppajjeyya, bhikkhusaṅghopi ca mahā, tassa sayananisajjānaṁ okāsaṁ laddhuṁ vaṭṭati, iti ubhayānukampāya uyyojesi.",
  "tika-vin02t14:86_0": "Suññāgāranti pāṭiyekkaṁ suññāgāraṁ nāma tattha natthi.",
  "tika-vin02t14:86_1": "Te kira gahapatayo tasseva āvasathāgārassa ekapasse paṭasāṇiṁ parikkhipāpetvā kappiyamañcaṁ paññapetvā tattha kappiyapaccattharaṇāni attharitvā upari suvaṇṇarajatatārakagandhamālādidāmapaṭimaṇḍitaṁ vitānaṁ bandhitvā gandhatelapadīpaṁ āropayiṁsu “appeva nāma satthā dhammāsanato vuṭṭhāya thokaṁ vissametukāmo idha nipajjeyya, evaṁ no idaṁ āvasathāgāraṁ bhagavatā catūhi iriyāpathehi paribhuttaṁ dīgharattaṁ hitāya sukhāya bhavissatī”ti.",
  "tika-vin02t14:86_2": "Satthāpi tadeva sandhāya tattha saṅghāṭiṁ paññapetvā sīhaseyyaṁ kappesi.",
  "tika-vin02t14:86_3": "Taṁ sandhāya vuttaṁ “suññāgāraṁ pāvisī”ti.",
  "tika-vin02t14:86_4": "Tattha pādadhovanaṭṭhānato paṭṭhāya yāva dhammāsanā agamāsi, ettake ṭhāne gamanaṁ nipphannaṁ.",
  "tika-vin02t14:86_5": "Dhammāsanaṁ patvā thokaṁ aṭṭhāsi, idaṁ tattha ṭhānaṁ.",
  "tika-vin02t14:86_6": "Dve yāme dhammāsane nisīdi, ettake ṭhāne nisajjā nipphannā.",
  "tika-vin02t14:86_7": "Upāsake uyyojetvā dhammāsanato oruyha yathāvutte ṭhāne sīhaseyyaṁ kappesi.",
  "tika-vin02t14:86_8": "Etaṁ ṭhānaṁ bhagavatā catūhi iriyāpathehi paribhuttaṁ ahosīti.",
  "tika-vin02t14:87_0": "Pāṭaligāmavatthukathāvaṇṇanā niṭṭhitā.",
  "tika-vin02t14:88_0": "Sunidhavassakāravatthukathāvaṇṇanā",
  "tika-vin02t14:89_0": "286.Sunidhavassakārāti sunidho ca vassakāro ca dve brāhmaṇā.",
  "tika-vin02t14:89_1": "Magadhamahāmattāti magadharañño mahāamaccā, magadharaṭṭhe vā mahāmattā, mahatiyā issariyamattāya samannāgatāti magadhamahāmattā.",
  "tika-vin02t14:89_2": "Pāṭaligāme nagaraṁ māpentīti pāṭaligāmantasaṅkhāte bhūmippadese nagaraṁ māpenti, pubbe “pāṭaligāmo”ti laddhanāmaṁ ṭhānaṁ idāni nagaraṁ katvā māpentīti attho.",
  "tika-vin02t14:89_3": "Vajjīnaṁ paṭibāhāyāti licchavirājūnaṁ āyamukhapacchindanatthaṁ.",
  "tika-vin02t14:89_4": "Vatthūnīti gharavatthūni gharapatiṭṭhāpanaṭṭhānāni.",
  "tika-vin02t14:89_5": "Cittāni namanti nivesanāni māpetunti rañño rājamahāmattānañca nivesanāni māpetuṁ vatthuvijjāpāṭhakānaṁ cittāni namanti.",
  "tika-vin02t14:89_6": "Te kira attano sippānubhāvena heṭṭhāpathaviyaṁ tiṁsahatthamatte ṭhāne “idha nāgānaṁ nivāsapariggaho, idha yakkhānaṁ, idha bhūtānaṁ nivāsapariggaho, idha pāsāṇo vā khāṇuko vā atthī”ti jānanti, te tadā sippaṁ jappitvā tādisaṁ sārambhaṭṭhānaṁ pariharitvā anārambhe ṭhāne tāhi vatthupariggāhikāhi devatāhi saddhiṁ mantayamānā viya taṁtaṁgehāni māpenti.",
  "tika-vin02t14:90_0": "Atha vā nesaṁ sarīre devatā adhimuccitvā tattha tattha nivesanāni māpetuṁ cittaṁ nāmenti.",
  "tika-vin02t14:90_1": "Tā catūsu koṇesu khāṇuke koṭṭetvā vatthumhi gahitamatte paṭivigacchanti.",
  "tika-vin02t14:90_2": "Saddhānaṁ kulānaṁ saddhā devatā tathā karonti, assaddhānaṁ kulānaṁ assaddhā devatā ca.",
  "tika-vin02t14:90_3": "Kiṁ kāraṇā?",
  "tika-vin02t14:90_4": "Saddhānañhi evaṁ hoti “idha manussā nivesanaṁ māpentā paṭhamaṁ bhikkhusaṅghaṁ nisīdāpetvā maṅgalaṁ vadāpessanti, atha mayaṁ sīlavantānaṁ dassanaṁ dhammakathaṁ pañhavissajjanaṁ anumodanañca sotuṁ labhissāma, manussādānaṁ datvā amhākaṁ pattiṁ dassantī”ti.",
  "tika-vin02t14:90_5": "Assaddhā devatāpi “attano icchānurūpaṁ tesaṁ paṭipattiṁ passituṁ kathañca sotuṁ labhissāmā”ti tathā karonti.",
  "tika-vin02t14:91_0": "Tāvatiṁsehīti yathā hi ekasmiṁ kule ekaṁ paṇḍitaṁ manussaṁ, ekasmiñca vihāre ekaṁ bahussutaṁ bhikkhuṁ upādāya “asukakule manussā paṇḍitā, asukavihāre bhikkhū bahussutā”ti saddo abbhuggacchati, evamevaṁ sakkaṁ devarājānaṁ vissakammañca devaputtaṁ upādāya “tāvatiṁsā paṇḍitā”ti saddo abbhuggato.",
  "tika-vin02t14:91_1": "Tenāha “tāvatiṁsehī”ti.",
  "tika-vin02t14:91_2": "Seyyathāpītiādinā devehi tāvatiṁsehi saddhiṁ mantetvā viya sunidhavassakārā nagaraṁ māpentīti dasseti.",
  "tika-vin02t14:92_0": "Yāvatā ariyaṁ āyatananti yattakaṁ ariyamanussānaṁ osaraṇaṭṭhānaṁ nāma atthi.",
  "tika-vin02t14:92_1": "Yāvatā vaṇippathoti yattakaṁ vāṇijānaṁ āhaṭabhaṇḍassa rāsivaseneva kayavikkayaṭṭhānaṁ nāma, vāṇijānaṁ vasanaṭṭhānaṁ vā atthi.",
  "tika-vin02t14:92_2": "Idaṁ agganagaranti tesaṁ ariyāyatanavaṇippathānaṁ idaṁ nagaraṁ aggaṁ bhavissati jeṭṭhakaṁ pāmokkhaṁ.",
  "tika-vin02t14:92_3": "Puṭabhedananti bhaṇḍapuṭabhedanaṭṭhānaṁ, bhaṇḍaganthikānaṁ mocanaṭṭhānanti vuttaṁ hoti.",
  "tika-vin02t14:92_4": "Sakalajambudīpe aladdhabhaṇḍampi hi idheva labhissati, aññattha vikkayaṁ agacchantampi idha vikkayaṁ gacchissati, tasmā idheva puṭaṁ bhindissatīti attho.",
  "tika-vin02t14:92_5": "Āyanti yāni catūsu dvāresu cattāri, sabhāyaṁ ekanti evaṁ divase divase pañcasatasahassāni tattha uṭṭhahissanti, tānissa bhāvīni āyāni dasseti.",
  "tika-vin02t14:92_6": "Aggito vātiādīsu ca-kārattho vā-saddo, agginā ca udakena ca mithubhedena ca nassissatīti attho.",
  "tika-vin02t14:92_7": "Tassa hi eko koṭṭhāso agginā nassissati, nibbāpetumpi naṁ na sakkhissati, ekaṁ koṭṭhāsaṁ gaṅgā gahetvā gamissati, eko iminā akathitaṁ amussa, amunā akathitaṁ imassa vadantānaṁ pisuṇavācānaṁ vasena bhinnānaṁ manussānaṁ aññamaññabhedena vinassissati.",
  "tika-vin02t14:93_0": "Evaṁ vatvā bhagavā paccūsakāle gaṅgātīraṁ gantvā katamukhadhovano bhikkhācārakālaṁ āgamayamāno nisīdi.",
  "tika-vin02t14:93_1": "Sunidhavassakārāpi “amhākaṁ rājā samaṇassa gotamassa upaṭṭhāko, so amhe upagate pucchissati ‘satthā kira pāṭaligāmaṁ agamāsi, kiṁ tassa santikaṁ upasaṅkamittha, na upasaṅkamitthā’ti, ‘upasaṅkamimhā’ti ca vutte ‘nimantayittha, na nimantayitthā’ti pucchissati, ‘na nimantayimhā’ti ca vutte amhākaṁ dosaṁ āropetvā niggaṇhissati, idañcāpi mayaṁ akataṭṭhāne nagaraṁ māpema, samaṇassa kho pana gotamassa gatagataṭṭhāne kāḷakaṇṇisattā paṭikkamanti, taṁ mayaṁ nagaramaṅgalaṁ vācāpessāmā”ti cintetvā satthāraṁ upasaṅkamitvā nimantayiṁsu.",
  "tika-vin02t14:93_2": "Tena vuttaṁ “atha kho sunidhavassakārā”tiādi.",
  "tika-vin02t14:93_3": "Pubbaṇhasamayanti pubbaṇhakāle.",
  "tika-vin02t14:93_4": "Nivāsetvāti gāmappavesananīhārena nivāsanaṁ nivāsetvā kāyabandhanaṁ bandhitvā.",
  "tika-vin02t14:93_5": "Pattacīvaramādāyāti pattañca cīvarañca ādiyitvā kāyapaṭibaddhaṁ katvā, cīvaraṁ pārupitvā pattaṁ hatthena gahetvāti attho.",
  "tika-vin02t14:94_0": "Sīlavantetthāti sīlavante ettha attano vasanaṭṭhāne.",
  "tika-vin02t14:94_1": "Saññateti kāyavācācittehi saññate.",
  "tika-vin02t14:94_2": "Tāsaṁ dakkhiṇamādiseti saṅghassa dinne cattāro paccaye tāsaṁ gharadevatānaṁ ādiseyyapattiṁ dadeyya.",
  "tika-vin02t14:94_3": "Pūjitā pūjayantīti “ime manussā amhākaṁ ñātakāpi na honti, tathāpi no pattiṁ dentīti ārakkhaṁ susaṁvihitaṁ karothā”ti suṭṭhu ārakkhaṁ karonti.",
  "tika-vin02t14:94_4": "Mānitā mānayantīti kālānukālaṁ balikammakaraṇena mānitā “ete manussā amhākaṁ ñātakāpi na honti, tathāpi catumāsachamāsantare no balikammaṁ karontī”ti mānenti uppannaparissayaṁ haranti.",
  "tika-vin02t14:94_5": "Tato nanti tato naṁ paṇḍitajātikaṁ manussaṁ.",
  "tika-vin02t14:94_6": "Orasanti ure ṭhapetvā saṁvaḍḍhitaṁ, yathā mātā orasaṁ puttaṁ anukampati, uppannaparissayaharaṇatthamevassa vāyamati, evaṁ anukampantīti attho.",
  "tika-vin02t14:94_7": "Bhadrāni passatīti sundarāni passati.",
  "tika-vin02t14:95_0": "Anumoditvāti tehi tadā pasutapuññassa anumodanavasena tesaṁ dhammakathaṁ katvā.",
  "tika-vin02t14:95_1": "Sunidhavassakārāpi “yā tattha devatā āsuṁ, tāsaṁ dakkhiṇamādise”ti bhagavato vacanaṁ sutvā devatānaṁ pattiṁ adaṁsu.",
  "tika-vin02t14:95_2": "Taṁ gotamadvāraṁ nāma ahosīti tassa nagarassa yena dvārena bhagavā nikkhami, taṁ gotamadvāraṁ nāma ahosi.",
  "tika-vin02t14:95_3": "Gaṅgāya pana uttaraṇatthaṁ anotiṇṇattā gotamatitthaṁ nāma nāhosi.",
  "tika-vin02t14:95_4": "Pūrāti puṇṇā.",
  "tika-vin02t14:95_5": "Samatittikāti tīrasamaṁ udakassa tittā bharitā.",
  "tika-vin02t14:95_6": "Kākapeyyāti tīre ṭhitakākehi pātuṁ sakkuṇeyyaudakā.",
  "tika-vin02t14:95_7": "Tīhipi padehi ubhatokūlasamaṁ paripuṇṇabhāvameva vadati.",
  "tika-vin02t14:95_8": "Uḷumpanti pāragamanatthāya lahuke dārudaṇḍe gahetvā kavāṭaphalake viya aññamaññasambandhe kātuṁ āṇiyo koṭṭetvā nāvāsaṅkhepena kataṁ.",
  "tika-vin02t14:95_9": "Kullanti veḷunaḷādike saṅgharitvā valliādīhi kalāpavasena bandhitvā kataṁ.",
  "tika-vin02t14:96_0": "Etamatthaṁviditvāti etaṁ mahājanassa gaṅgudakamattassapi kevalaṁ tarituṁ asamatthataṁ, attano pana bhikkhusaṅghassa ca atigambhīravitthataṁ saṁsāramahaṇṇavaṁ taritvā ṭhitabhāvañca sabbākārato viditvā tadatthaparidīpanaṁ imaṁ udānaṁ udānesi.",
  "tika-vin02t14:96_1": "Udānagāthāya attho pana aṭṭhakathāyaṁ dassitoyeva.",
  "tika-vin02t14:96_2": "Tattha udakaṭṭhānassetaṁ adhivacananti yathāvuttassa yassa kassaci udakaṭṭhānassa etaṁ aṇṇavanti adhivacanaṁ, na samuddassevāti adhippāyo.",
  "tika-vin02t14:96_3": "Saranti idha nadī adhippetā sarati sandatīti katvā.",
  "tika-vin02t14:96_4": "Gambhīraṁ vitthatanti agādhaṭṭhena gambhīraṁ, sakalalokattayabyāpitāya vitthataṁ.",
  "tika-vin02t14:96_5": "Visajjāti anāsajja appatvā eva pallalāni tesaṁ ataraṇato.",
  "tika-vin02t14:96_6": "Kullañhi jano bandhatīti kullaṁ bandhituṁ āyāsaṁ āpajjati.",
  "tika-vin02t14:96_7": "Vinā eva kullenāti īdisaṁ udakaṁ kullena īdisena vinā eva.",
  "tika-vin02t14:96_8": "Tiṇṇā medhāvino janāti ariyamaggañāṇasaṅkhātāya medhāya samannāgatattā medhāvino buddhā ca buddhasāvakā ca tiṇṇā paratīre patiṭṭhitā.",
  "tika-vin02t14:97_0": "Sunidhavassakāravatthukathāvaṇṇanā niṭṭhitā.",
  "tika-vin02t14:98_0": "Koṭigāme saccakathāvaṇṇanā",
  "tika-vin02t14:99_0": "287.Koṭigāmoti mahāpanādassa rañño pāsādakoṭiyaṁ katagāmo, patitassa pāsādassa thupikāya patiṭṭhitaṭṭhāne niviṭṭhagāmoti attho.",
  "tika-vin02t14:99_1": "Ariyasaccānanti ye paṭivijjhanti, tesaṁ ariyabhāvakarānaṁ saccānaṁ.",
  "tika-vin02t14:99_2": "Ananubodhāti abujjhanena ajānanena.",
  "tika-vin02t14:99_3": "Appaṭivedhāti appaṭivijjhanena.",
  "tika-vin02t14:99_4": "Anubodho cettha pubbabhāgiyañāṇaṁ, paṭivedho maggañāṇena abhisamayo.",
  "tika-vin02t14:99_5": "Tattha yasmā anubodhapubbako paṭivedho anubodhena vinā na hoti, anubodhopi ekacco paṭivedhasambandho tadubhayābhāvahetukañca vaṭṭe saṁsaraṇaṁ, tasmā vuttaṁ “ananubodhā…pe…",
  "tika-vin02t14:99_6": "tumhākañcā”ti.",
  "tika-vin02t14:99_7": "Tattha sandhāvitanti paṭisandhiggahaṇavasena bhavato bhavantarupagamanena sandhāvitaṁ.",
  "tika-vin02t14:99_8": "Saṁsaritanti aparāparaṁ cavanupapajjanavasena saṁsaritaṁ.",
  "tika-vin02t14:99_9": "Mamañceva tumhākañcāti mayā ca tumhehi ca.",
  "tika-vin02t14:99_10": "Atha vā sandhāvitaṁ saṁsaritanti sandhāvanaṁ saṁsaraṇaṁ mamañceva tumhākañca ahosīti evamettha attho veditabbo.",
  "tika-vin02t14:100_0": "Saṁsitanti saṁsaritaṁ.",
  "tika-vin02t14:100_1": "Bhavanetti samūhatāti dīgharajjuyā baddhasakuṇaṁ viya rajjuhattho puriso desantaraṁ, taṇhārajjuyā baddhasattasantānaṁ abhisaṅkhāro bhavantaraṁ neti etāyāti bhavanetti, sā bhavato bhavaṁ nayanasamatthā taṇhārajju ariyamaggasatthena suṭṭhu hatā chinnā appavattikatāti bhavanetti samūhatā.",
  "tika-vin02t14:101_0": "Ambapālīvatthukathāvaṇṇanā",
  "tika-vin02t14:102_0": "288.Yānassabhūmīti yattha sakkā hoti yānaṁ āruyha yānena gantuṁ, ayaṁ yānassa bhūmi nāma.",
  "tika-vin02t14:102_1": "Yānā paccorohitvāti vihārassa bahidvārakoṭṭhake yānato orohitvā.",
  "tika-vin02t14:103_0": "Licchavīvatthukathāvaṇṇanā",
  "tika-vin02t14:104_0": "289.Nīlāti idaṁ sabbasaṅgāhakavacanaṁ.",
  "tika-vin02t14:104_1": "Nīlavaṇṇātiādi tasseva vibhāgadassanatthaṁ.",
  "tika-vin02t14:104_2": "Tattha na tesaṁ pakativaṇṇo nīlo, nīlavilepanavilittattā panetaṁ vuttaṁ.",
  "tika-vin02t14:104_3": "Nīlavatthāti paṭadukūlakoseyyādīnipi nesaṁ nīlāneva honti.",
  "tika-vin02t14:104_4": "Nīlālaṅkārāti nīlamaṇialaṅkārehi nīlapupphehi ca alaṅkatā.",
  "tika-vin02t14:104_5": "Te kira alaṅkārā suvaṇṇavicittāpi indanīlamaṇiobhāsehi ekanīlā viya khāyanti, rathāpi nesaṁ nīlamaṇikhacitā nīlavatthaparikkhittā nīladhajanīlavammikehi nīlābharaṇehi nīlaassehi yuttā, patodayaṭṭhiyopi nīlāyevāti iminā nayena sabbapadesu attho veditabbo.",
  "tika-vin02t14:104_6": "Paṭivaṭṭesīti pahari.",
  "tika-vin02t14:104_7": "Kissa je ambapālīti je-ti ālapanaṁ, bhoti ambapāli kiṁkāraṇāti vuttaṁ hoti.",
  "tika-vin02t14:104_8": "Sāhāranti ettha āharanti imasmā rājapurisā balinti āhāro, tabbhuttajanapado.",
  "tika-vin02t14:104_9": "Tena sahitaṁ sāhāraṁ, sajanapadanti attho.",
  "tika-vin02t14:104_10": "Aṅguliṁ phoṭesunti aṅguliṁ cālesuṁ.",
  "tika-vin02t14:104_11": "Ambakāyāti mātugāmena.",
  "tika-vin02t14:104_12": "Upacāravacanañhetaṁ, itthīsu yadidaṁ ambakā mātugāmo jananikāti.",
  "tika-vin02t14:104_13": "Olokethāti passatha.",
  "tika-vin02t14:104_14": "Apalokethāti apavattitvā oloketha, punappunaṁ passathāti attho.",
  "tika-vin02t14:104_15": "Upasaṁharathāti upanetha, imaṁ licchavīparisaṁ tumhākaṁ cittena tāvatiṁsasadisaṁ upasaṁharatha upanetha allīyāpetha.",
  "tika-vin02t14:104_16": "Yatheva tāvatiṁsā abhirūpā pāsādikā nīlādinānāvaṇṇā, evamime licchavīrājānopīti tāvatiṁsehi samake katvā passathāti attho.",
  "tika-vin02t14:105_0": "Kasmā pana bhagavā anekasatehi suttehi cakkhādīnaṁ rūpādīsu nimittaggāhaṁ paṭisedhetvā idha mahantena ussāhena nimittaggāhe niyojetīti?",
  "tika-vin02t14:105_1": "Hitakāmatāya tesaṁ bhikkhūnaṁ yathā āyasmato nandassa hitakāmatāya saggasampattidassanatthaṁ.",
  "tika-vin02t14:105_2": "Tatra kira ekacce bhikkhū osannavīriyā, te sampattiyā palobhento “appamādena samaṇadhammaṁ karontānaṁ evarūpā issariyasampatti sulabhā”ti samaṇadhamme ussāhajananatthaṁ āha.",
  "tika-vin02t14:105_3": "Atha vā nayidaṁ nimittaggāhe niyojanaṁ, kevalaṁ pana “dibbasampattisadisā etesaṁ rājūnaṁ issariyasampattī”ti anupubbikathāya sampattikathanaṁ viya daṭṭhabbaṁ.",
  "tika-vin02t14:105_4": "Aniccalakkhaṇavibhāvanatthañcāpi evamāha.",
  "tika-vin02t14:105_5": "Na cirasseva hi sabbepime ajātasattussa vasena vināsaṁ pāpuṇissanti, atha nesaṁ rajjasirisampattiṁ disvā ṭhitabhikkhū “tathārūpāyapi nāma sirisampattiyā vināso paññāyissatī”ti aniccalakkhaṇaṁ bhāvetvā saha paṭisambhidāhi arahattaṁ pāpuṇissantīti aniccalakkhaṇavibhāvanatthaṁ āha.",
  "tika-vin02t14:106_0": "Adhivāsetūti ambapāliyā nimantitabhāvaṁ ñatvāpi kasmā nimantentīti?",
  "tika-vin02t14:106_1": "Asaddahanatāya ca vattasīsena ca.",
  "tika-vin02t14:106_2": "Sā hi dhuttā itthī animantetvāpi “nimantesi”nti vadeyyāti tesaṁ ahosi.",
  "tika-vin02t14:106_3": "Dhammaṁ sutvā gamanakāle ca nimantetvā gamanaṁ nāma manussānaṁ vattameva.",
  "tika-vin02t14:107_0": "Licchavīvatthukathāvaṇṇanā niṭṭhitā.",
  "tika-vin02t14:108_0": "Sīhasenāpativatthukathāvaṇṇanā",
  "tika-vin02t14:109_0": "290.Abhiññātāti ñātā paññātā pākaṭā.",
  "tika-vin02t14:109_1": "Santhāgāreti mahājanassa santhambhanāgāre vissamanatthāya kate agāre.",
  "tika-vin02t14:109_2": "Sā kira santhāgārasālā nagaramajjhe ahosi, catūsu dvāresu ṭhitānaṁ paññāyati, catūhi disāhi āgatamanussā paṭhamaṁ tattha vissamitvā pacchā attano attano phāsukaṭṭhānaṁ gacchanti.",
  "tika-vin02t14:109_3": "Rājakulānaṁ rajjakiccasantharaṇatthaṁ kataṁ agārantipi vadantiyeva.",
  "tika-vin02t14:109_4": "Tattha hi nisīditvā licchavīrājāno rajjakiccaṁ santharanti karonti vicārenti.",
  "tika-vin02t14:109_5": "Sannisinnāti tesaṁ nisīdanatthaṁyeva paññattesu mahārahapaccattharaṇesu samussitasetacchattesu āsanesu sannisinnā.",
  "tika-vin02t14:109_6": "Anekapariyāyena buddhassa vaṇṇaṁ bhāsantīti rājakulakiccañceva lokatthakiriyañca vicāretvā anekehi kāraṇehi buddhassa vaṇṇaṁ bhāsanti.",
  "tika-vin02t14:109_7": "Paṇḍitā hi te rājāno saddhāsampannā sotāpannāpi sakadāgāminopi anāgāminopi ariyasāvakā, te sabbepi lokiyajaṭaṁ bhinditvā buddhādīnaṁ tiṇṇaṁ ratanānaṁ vaṇṇaṁ bhāsanti.",
  "tika-vin02t14:110_0": "Tattha tividho buddhavaṇṇo nāma cariyavaṇṇo sarīravaṇṇo guṇavaṇṇoti.",
  "tika-vin02t14:110_1": "Tatrime rājāno cariyāya vaṇṇaṁ ārabhiṁsu –",
  "tika-vin02t14:110_2": "“dukkaraṁ vata kataṁ sammāsambuddhena kappasatasahassādhikāni cattāri asaṅkhyeyyāni dasa pāramiyo dasa upapāramiyo dasa paramatthapāramiyoti samatiṁsa pāramiyo pūrentena ñātatthacariyaṁ lokatthacariyaṁ buddhatthacariyaṁ matthakaṁ pāpetvā pañca mahāpariccāge pariccajantenā”ti aḍḍhacchakkehi jātakasatehi buddhavaṇṇaṁ kathentā tusitabhavanaṁ pāpetvā ṭhapayiṁsu.",
  "tika-vin02t14:110_3": "Dhammassa vaṇṇaṁ bhāsantā panete “bhagavatā dhammo desito, nikāyato pañca nikāyā honti, piṭakato tīṇi piṭakāni, aṅgato nava aṅgāni, khandhato caturāsītidhammakkhandhasahassānī”ti koṭṭhāsavasena dhammaguṇaṁ kathayiṁsu.",
  "tika-vin02t14:110_4": "Saṅghassa vaṇṇaṁ bhāsantā “satthu dhammadesanaṁ sutvā paṭiladdhasaddhā kulaputtā bhogakkhandhañceva ñātiparivaṭṭañca pahāya setacchattauparajjasenāpatiseṭṭhibhaṇḍāgārikaṭṭhānantarādīni agaṇayitvā nikkhamma satthu varasāsane pabbajanti, setacchattaṁ pahāya pabbajitānaṁ bhaddiyamahārājamahākappinapukkusātiādirājapabbajitānaṁyeva buddhakāle asīti sahassāni ahesuṁ, anekakoṭidhanaṁ pahāya pabbajitānaṁ pana yasakulaputtasoṇaseṭṭhiputtaraṭṭhapālaputtādīnaṁ paricchedo natthi, evarūpā ca evarūpā ca kulaputtā satthu sāsane pabbajantī”ti pabbajjāsaṅkhepavasena saṅghaguṇaṁ kathayiṁsu.",
  "tika-vin02t14:111_0": "Sīho senāpatīti evaṁnāmako senāya adhipati.",
  "tika-vin02t14:111_1": "Vesāliyañhi satta sahassāni satta satāni satta ca rājāno, te sabbepi sannipatitvā sabbesaṁ manaṁ gahetvā “raṭṭhaṁ vicāretuṁ samatthaṁ ekaṁ vicinathā”ti vicinantā sīharājakumāraṁ disvā “ayaṁ sakkhissatī”ti sanniṭṭhānaṁ katvā tassa rattamaṇivaṇṇakambalapariyonaddhaṁ senāpaticchattaṁ adaṁsu.",
  "tika-vin02t14:111_2": "Taṁ sandhāya vuttaṁ “sīho senāpatī”ti.",
  "tika-vin02t14:111_3": "Nigaṇṭhasāvakoti nigaṇṭhassa nāṭaputtassa paccayadāyako upaṭṭhāko.",
  "tika-vin02t14:111_4": "Jambudīpatalasmiñhi tayo janā nigaṇṭhānaṁ aggupaṭṭhākā –",
  "tika-vin02t14:111_5": "nāḷandāyaṁ upāli gahapati, kapilapure vappo sakko, vesāliyaṁ ayaṁ sīho senāpatīti.",
  "tika-vin02t14:111_6": "Nisinno hotīti sesarājūnampi parisāya antare āsanāni paññāpayiṁsu, sīhassa pana majjhe ṭhāneti tasmiṁ paññatte mahārahe rājāsane nisinno hoti.",
  "tika-vin02t14:111_7": "Nissaṁsayanti nibbicikicchaṁ addhā ekaṁsena.",
  "tika-vin02t14:111_8": "Na hete yassa vā tassa vā appesakkhassa evaṁ anekasatehi kāraṇehi vaṇṇaṁ bhāsanti.",
  "tika-vin02t14:112_0": "Yena nigaṇṭho nāṭaputto tenupasaṅkamīti nigaṇṭho kira nāṭaputto “sacāyaṁ sīho kassacideva samaṇassa gotamassa vaṇṇaṁ kathentassa sutvā samaṇaṁ gotamaṁ dassanāya upasaṅkamissati, mayhaṁ parihāni bhavissatī”ti cintetvā paṭhamataraṁyeva sīhaṁ senāpatiṁ etadavoca “senāpati imasmiṁ loke ‘ahaṁ buddho ahaṁ buddho’ti bahū vadanti, sace tvaṁ kañci dassanāya upasaṅkamitukāmo ahosi, maṁ puccheyyāsi, ahaṁ te yuttaṭṭhānaññeva pesessāmi, ayuttaṭṭhānato nivāressāmī”ti.",
  "tika-vin02t14:112_1": "So taṁ kathaṁ anussaritvā “sace maṁ pesessati, gamissāmi.",
  "tika-vin02t14:112_2": "No ce, na gamissāmī”ti cintetvā yena nigaṇṭho nāṭaputto tenupasaṅkami.",
  "tika-vin02t14:113_0": "Athassa vacanaṁ sutvā nigaṇṭho mahāpabbatena viya balavasokena otthaṭo “yattha dānissāhaṁ gamanaṁ na icchāmi, tattheva gantukāmo jāto, hatohamasmī”ti anattamano hutvā “paṭibāhanupāyamassa karissāmī”ti cintetvā “kiṁ pana tva”ntiādimāha.",
  "tika-vin02t14:113_1": "Evaṁ vadanto carantaṁ goṇaṁ tuṇḍe paharanto viya jalamānaṁ padīpaṁ nibbāpento viya bhattabharitaṁ pattaṁ nikujjanto viya ca sīhassa uppannaṁ pītiṁ vināsesi.",
  "tika-vin02t14:113_2": "Gamikābhisaṅkhāroti hatthiyānādīnaṁ yojāpanagandhamālādiggahaṇavasena pavatto payogo.",
  "tika-vin02t14:113_3": "So paṭippassambhīti so vūpasanto.",
  "tika-vin02t14:114_0": "Dutiyampi khoti dutiyavārampi.",
  "tika-vin02t14:114_1": "Imasmiñca vāre buddhassa vaṇṇaṁ bhāsantā tusitabhavanato paṭṭhāya yāva mahābodhipallaṅkā dasabalassa heṭṭhā pādatalehi upari kesaggehi paricchinditvā dvattiṁsamahāpurisalakkhaṇaasītianubyañjanabyāmappabhāvasena sarīravaṇṇaṁ kathayiṁsu.",
  "tika-vin02t14:114_2": "Dhammassa vaṇṇaṁ bhāsantā “ekapadepi ekabyañjanepi avakkhalitaṁ nāma natthī”ti sukathitavaseneva dhammaguṇaṁ kathayiṁsu.",
  "tika-vin02t14:114_3": "Saṅghassa vaṇṇaṁ bhāsantā “evarūpaṁ yasasirivibhavaṁ pahāya satthu sāsane pabbajitā na kosajjapakatikā honti, terasasu pana dhutaguṇesu paripūrakārino hutvā sattasu anupassanāsu kammaṁ karonti, aṭṭhatiṁsa ārammaṇavibhattiyo vaḷañjentī”ti paṭipadāvasena saṅghaguṇe kathayiṁsu.",
  "tika-vin02t14:115_0": "Tatiyavāre pana buddhassa vaṇṇaṁ bhāsamānā “itipi so bhagavā”ti suttantapariyāyeneva buddhaguṇe kathayiṁsu, “svākkhāto bhagavatā dhammo”tiādinā suttantapariyāyeneva dhammaguṇe, “suppaṭipanno bhagavato sāvakasaṅgho”tiādinā suttantapariyāyeneva saṅghaguṇe ca kathayiṁsu.",
  "tika-vin02t14:115_1": "Tato sīho cintesi “imesaṁ licchavīrājakulānaṁ tatiyadivasato paṭṭhāya buddhadhammasaṅghaguṇe kathentānaṁ mukhaṁ nappahoti, addhā anomaguṇasamannāgato so bhagavā, imaṁ dāni uppannaṁ pītiṁ avijahitvāva ahaṁ ajja sammāsambuddhaṁ passissāmī”ti.",
  "tika-vin02t14:115_2": "Athassa “kiñhi me karissanti nigaṇṭhā”ti vitakko udapādi.",
  "tika-vin02t14:115_3": "Tattha kiñhi me karissantīti kiṁ nāma mayhaṁ nigaṇṭhā karissanti.",
  "tika-vin02t14:115_4": "Apalokitā vā anapalokitā vāti āpucchitā vā anāpucchitā vā.",
  "tika-vin02t14:115_5": "Na hi me te āpucchitā yānavāhanasampattiissariyayasavisesaṁ dassanti, nāpi anāpucchitā māressanti, aphalaṁ etesaṁ āpucchananti adhippāyo.",
  "tika-vin02t14:116_0": "Divā divassāti divassa divā majjhanhike atikkantamatte.",
  "tika-vin02t14:116_1": "Vesāliyā niyyāsīti yathā hi gimhakāle deve vuṭṭhe udakaṁ sandamānaṁ nadiṁ otaritvā thokameva gantvā tiṭṭhati nappavattati, evaṁ sīhassa paṭhamadivase “dasabalaṁ passissāmī”ti uppannāya pītiyā nigaṇṭhena paṭibāhitakālo, yathā dutiyadivase deve vuṭṭhe udakaṁ sandamānaṁ nadiṁ otaritvā thokaṁ gantvā vālikāpuñjaṁ paharitvā appavattaṁ hoti, evaṁ sīhassa dutiyadivase “dasabalaṁ passissāmī”ti uppannāya pītiyā nigaṇṭhena paṭibāhitakālo, yathā tatiyadivase deve vuṭṭhe udakaṁ sandamānaṁ nadiṁ otaritvā purāṇapaṇṇasukkhadaṇḍakanaḷakacavarādīni parikaḍḍhantaṁ vālikāpuñjaṁ bhinditvā samuddaninnameva hoti, evaṁ sīho tatiyadivase tiṇṇaṁ vatthūnaṁ guṇakathaṁ sutvā uppanne pītipāmojje “aphalā nigaṇṭhā, nipphalā nigaṇṭhā, kiṁ me ime karissanti, gamissāmahaṁ satthu santika”nti gamanaṁ abhinīharitvā vesāliyā niyyāsi.",
  "tika-vin02t14:116_2": "Niyyanto ca “cirassāhaṁ dasabalassa santikaṁ gantukāmo jāto, na kho pana me yuttaṁ aññātakavesena gantu”nti “ye keci dasabalassa santikaṁ gantukāmo, sabbe nikkhamantū”ti ghosanaṁ kāretvā pañca rathasatāni yojāpetvā uttamarathe ṭhito tehi ceva pañcahi rathasatehi mahatiyā ca parisāya parivuto gandhapupphacuṇṇavāsādīni gāhāpetvā niyyāsi.",
  "tika-vin02t14:117_0": "Yena bhagavā tenupasaṅkamīti ārāmaṁ pavisanto dūratova asītianubyañjanabyāmappabhādvattiṁsamahāpurisalakkhaṇāni chabbaṇṇā ghanabuddharasmiyo disvā “evarūpaṁ nāma purisaṁ evaṁ āsanne vasantaṁ ettakaṁ kālaṁ nāddasaṁ, vañcito vatamhi, alābhā vata me”ti cintetvā mahānidhiṁ disvā daliddapuriso viya sañjātapītipāmojjo yena bhagavā tenupasaṅkami.",
  "tika-vin02t14:117_1": "Dhammassa cānudhammaṁ byākarontīti bhotā gotamena vuttakāraṇassa anukāraṇaṁ kathenti.",
  "tika-vin02t14:117_2": "Kāraṇavacano hettha dhamma-saddo “hetumhi ñāṇaṁ dhammapaṭisambhidā”tiādīsu viya.",
  "tika-vin02t14:117_3": "Kāraṇanti cettha tathāpavattassa saddassa attho adhippeto tassa pavattihetubhāvato.",
  "tika-vin02t14:117_4": "Atthappayutto hi saddappayogo.",
  "tika-vin02t14:117_5": "Anukāraṇanti ca so evaṁ parehi tathā vuccamāno.",
  "tika-vin02t14:117_6": "Sahadhammiko vādānuvādoti parehi vuttakāraṇena sakāraṇo hutvā tumhākaṁ vādo vā tato paraṁ tassa anuvādo vā koci appamattakopi viññūhi garahitabbaṁ ṭhānaṁ kāraṇaṁ na āgacchati.",
  "tika-vin02t14:117_7": "Idaṁ vuttaṁ hoti –",
  "tika-vin02t14:117_8": "kiṁ sabbākārenapi tava vāde gārayhakāraṇaṁ natthīti.",
  "tika-vin02t14:117_9": "Anabbhakkhātukāmāti na abhūtena vattukāmā.",
  "tika-vin02t14:118_0": "291-292.Atthi sīha pariyāyotiādīnaṁ attho verañjakaṇḍe āgatanayeneva veditabbo.",
  "tika-vin02t14:118_1": "Paramena assāsenāti catumaggacatuphalasaṅkhātena uttamaassāsena.",
  "tika-vin02t14:118_2": "Assāsāya dhammaṁ desetīti assāsanatthāya santhambhanatthāya dhammaṁ deseti.",
  "tika-vin02t14:118_3": "Iti bhagavā aṭṭhahaṅgehi sīhasenāpatissa dhammaṁ deseti.",
  "tika-vin02t14:119_0": "293.Anuviccakāranti anuviditvā cintetvā tulayitvā kātabbaṁ karohīti vutta hoti.",
  "tika-vin02t14:119_1": "Sādhu hotīti sundaro hoti.",
  "tika-vin02t14:119_2": "Tumhādisasmiñhi maṁ disvā maṁ saraṇaṁ gacchante nigaṇṭhaṁ disvā nigaṇṭhaṁ saraṇaṁ gacchante “kiṁ ayaṁ sīho diṭṭhadiṭṭhameva saraṇaṁ gacchatī”ti garahā uppajjati, tasmā anuviccakāro tumhādisānaṁ sādhūti dasseti.",
  "tika-vin02t14:119_3": "Paṭākaṁ parihareyyunti te kira evarūpaṁ sāvakaṁ labhitvā “asuko nāma rājā vā rājamahāmatto vā seṭṭhi vā amhākaṁ saraṇaṁ gato sāvako jāto”ti paṭākaṁ ukkhipitvā nagare ghosentā āhiṇḍanti. Kasmā?",
  "tika-vin02t14:119_4": "“Evaṁ no mahantabhāvo āvi bhavissatī”ti ca, sace panassa “kimahaṁ ete saraṇaṁ gato”ti vippaṭisāro uppajjeyya, tampi so “etesaṁ me saraṇagatabhāvaṁ bahū jānanti, dukkaraṁ dāni paṭinivattitu”nti vinodetvā na paṭikkamissatīti ca.",
  "tika-vin02t14:119_5": "Tenāha “paṭākaṁ parihareyyu”nti.",
  "tika-vin02t14:119_6": "Opānabhūtanti paṭiyattaudapāno viya ṭhitaṁ.",
  "tika-vin02t14:119_7": "Kulanti tava nivesanaṁ.",
  "tika-vin02t14:119_8": "Dātabbaṁ maññeyyāsīti pubbepi dasapi vīsatipi saṭṭhipi jane āgate disvā natthīti avatvā desi, idāni maṁ saraṇaṁ gatakāraṇamatteneva mā imesaṁ deyyadhammaṁ upacchindittha, sampattānañhi dātabbamevāti ovadati.",
  "tika-vin02t14:119_9": "Sutaṁ me taṁ bhanteti kuto sutaṁ?",
  "tika-vin02t14:119_10": "Nigaṇṭhānaṁ santikā.",
  "tika-vin02t14:119_11": "Te kira kulagharesu evaṁ pakāsenti “mayaṁ yassa kassaci sampattassa dātabbanti vadāma, samaṇo pana gotamo ‘mayhameva dānaṁ dātabbaṁ…pe…",
  "tika-vin02t14:119_12": "na aññesaṁ sāvakānaṁ dinnaṁ mahapphala’nti evaṁ vadatī”ti.",
  "tika-vin02t14:119_13": "Taṁ sandhāya ayaṁ “sutaṁ me ta”ntiādimāha.",
  "tika-vin02t14:120_0": "294.Pavattamaṁsanti pakatiyā pavattaṁ kappiyamaṁsaṁ, mūlaṁ gahetvā antarāpaṇe pariyesāhīti adhippāyo.",
  "tika-vin02t14:120_1": "Sambahulā nigaṇṭhāti pañcasatamattā nigaṇṭhā.",
  "tika-vin02t14:120_2": "Thūlaṁ pasunti thūlaṁ mahāsarīraṁ gokaṇṇamahiṁsasūkarasaṅkhātaṁ pasuṁ.",
  "tika-vin02t14:120_3": "Uddissakatanti attānaṁ uddisitvā kataṁ, māritanti attho.",
  "tika-vin02t14:120_4": "Paṭiccakammanti ettha kamma-saddo kammasādhano atītakālikoti āha “attānaṁ paṭicca kata”nti.",
  "tika-vin02t14:120_5": "Nimittakammassetaṁ adhivacanaṁ “paṭicca kammaṁ phusatī”tiādīsu viya.",
  "tika-vin02t14:120_6": "Nimittakammassāti nimittabhāvena laddhabbakammassa, na karaṇakārāpanavasena.",
  "tika-vin02t14:120_7": "Paṭiccakammaṁ ettha atthīti maṁsaṁ paṭiccakammaṁ yathā “buddhaṁ etassa atthīti buddho”ti.",
  "tika-vin02t14:120_8": "Atha vā paṭicca kammaṁ phusatīti pāṭhaseso daṭṭhabbo, svāyaṁ etaṁ maṁsaṁ paṭicca taṁ pāṇavadhakakammaṁ phusatīti attho.",
  "tika-vin02t14:120_9": "Tañhi akusalaṁ upaḍḍhaṁ dāyakassa, upaḍḍhaṁ paṭiggāhakassa hotīti nesaṁ laddhi.",
  "tika-vin02t14:120_10": "Upakaṇṇaketi kaṇṇamūle.",
  "tika-vin02t14:120_11": "Alanti paṭikkhepavacanaṁ, hotu kiṁ imināti attho.",
  "tika-vin02t14:120_12": "Na ca pana teti ete āyasmantā dīgharattaṁ avaṇṇakāmā hutvā avaṇṇaṁ bhāsantāpi abbhācikkhantā na jiridanti, abbhakkhānassa antaṁ na gacchantīti attho.",
  "tika-vin02t14:120_13": "Atha vā lajjanatthe idaṁ jiridantīti padaṁ daṭṭhabbaṁ, na lajjantīti attho.",
  "tika-vin02t14:121_0": "Sīhasenāpativatthukathāvaṇṇanā niṭṭhitā.",
  "tika-vin02t14:122_0": "Kappiyabhūmianujānanakathāvaṇṇanā",
  "tika-vin02t14:123_0": "295.Abhilāpamattanti desanāmattaṁ.",
  "tika-vin02t14:123_1": "Āmisakhādanatthāyāti tattha tattha chaḍḍitassa āmisassa khādanatthāya.",
  "tika-vin02t14:123_2": "Anuppageyevāti pātoyeva.",
  "tika-vin02t14:123_3": "Oravasaddanti mahāsaddaṁ.",
  "tika-vin02t14:123_4": "Taṁ pana avatvāpīti andhakaṭṭhakathāyaṁvuttanayena avatvāpi.",
  "tika-vin02t14:123_5": "Pi-saddena tathā vacanampi anujānāti.",
  "tika-vin02t14:123_6": "Aṭṭhakathāsu vuttanayenāti sesaaṭṭhakathāsu vuttanayena.",
  "tika-vin02t14:123_7": "“Kappiyakuṭiṁ karomā’ti vā, ‘kappiyakuṭī’ti vā vutte sādhāraṇalakkhaṇa”nti sabbaaṭṭhakathāsu vuttaussāvanantikākuṭikaraṇalakkhaṇaṁ.",
  "tika-vin02t14:123_8": "Cayanti adhiṭṭhānaṁ.",
  "tika-vin02t14:123_9": "Yato paṭṭhāyāti yato iṭṭhakato silato mattikāpiṇḍato vā paṭṭhāya.",
  "tika-vin02t14:123_10": "Paṭhamiṭṭhakādīnaṁ heṭṭhā na vaṭṭantīti bhittiyā paṭhamiṭṭhakādīnaṁ heṭṭhā bhūmiyaṁ patiṭṭhāpiyamānā iṭṭhakādayo bhūmigatikattā “kappiyakuṭiṁ karomā”ti vatvā patiṭṭhāpetuṁ na vaṭṭanti.",
  "tika-vin02t14:123_11": "Yadi evaṁ bhūmiyaṁ nikhaṇitvā patiṭṭhāpiyamānā thambhā kasmā tathā vatvā patiṭṭhāpetuṁ vaṭṭantīti āha “thambhā pana…pe…",
  "tika-vin02t14:123_12": "vaṭṭantī”ti.",
  "tika-vin02t14:123_13": "Saṅghasantakamevāti vāsatthāya kataṁ saṅghikasenāsanaṁ sandhāya vadati.",
  "tika-vin02t14:123_14": "Bhikkhusantakanti vāsatthāya eva kataṁ bhikkhussa puggalikasenāsanaṁ.",
  "tika-vin02t14:123_15": "Mukhasannidhīti iminā antovutthadukkaṭameva dīpitaṁ.",
  "tika-vin02t14:124_0": "Kappiyabhūmianujānanakathāvaṇṇanā niṭṭhitā.",
  "tika-vin02t14:125_0": "Keṇiyajaṭilavatthukathāvaṇṇanā",
  "tika-vin02t14:126_0": "300.Yenaāpaṇaṁ tadavasarītiādīsu āpaṇanti ekassa nigamassetaṁ adhivacanaṁ.",
  "tika-vin02t14:126_1": "Tasmiṁ kira nigame vīsati āpaṇamukhasahassāni vibhattāni ahesuṁ.",
  "tika-vin02t14:126_2": "Iti so āpaṇānaṁ ussannattā “āpaṇa”ntveva saṅkhaṁ gato.",
  "tika-vin02t14:126_3": "Tassa pana nigamassa avidūre nadītīre ghanacchāyo ramaṇīyabhūmibhāgo mahāvanasaṇḍo, tasmiṁ bhagavā viharati.",
  "tika-vin02t14:126_4": "Keṇiyoti tassa nāmaṁ.",
  "tika-vin02t14:126_5": "Jaṭiloti āharimajaṭādharo tāpaso.",
  "tika-vin02t14:126_6": "So kira brāhmaṇamahāsālo, dhanarakkhaṇatthāya pana tāpasapabbajjaṁ samādāya rañño paṇṇākāraṁ datvā bhūmibhāgaṁ gahetvā tattha assamaṁ kāretvā pañcahi sakaṭasatehi vaṇijjaṁ payojetvā kulasahassassa nissayo hutvā vasati.",
  "tika-vin02t14:126_7": "Assamepi cassa eko tālarukkho divase divase ekaṁ sovaṇṇamayaṁ phalaṁ muñcatīti vadanti.",
  "tika-vin02t14:126_8": "So divā kāsāvāni dhāreti, jaṭā ca bandhati, rattiṁ kāmasampattiṁ anubhavati.",
  "tika-vin02t14:127_0": "Pavattāroti pavattayitāro, pāvacanavasena vattāroti attho.",
  "tika-vin02t14:127_1": "Yesanti yesaṁ santakaṁ.",
  "tika-vin02t14:127_2": "Mantapadanti mantasadde bahikatvā raho bhāsitabbaṭṭhena mantā eva taṁtaṁatthapaṭipattihetutāya padanti mantapadaṁ, vedavacanaṁ.",
  "tika-vin02t14:127_3": "Gītanti aṭṭhakādīhi dasahi porāṇabrāhmaṇehi udāttānudāttādisarasampattivasena sajjhāyitaṁ.",
  "tika-vin02t14:127_4": "Pavuttanti pāvacanavasena aññesaṁ vuttaṁ, vācitanti attho.",
  "tika-vin02t14:127_5": "Samihitanti samupabyūḷhaṁ rāsikataṁ, iruvedayajuvedasāmavedādivasena tatthāpi paccekaṁ mantabrāhmaṇādivasena sajjhāyanavācakādivasena ca piṇḍaṁ katvā ṭhapitanti attho.",
  "tika-vin02t14:127_6": "Tadanugāyantīti etarahi brāhmaṇā taṁ tehi pubbe gītaṁ anugāyanti anusajjhāyanti.",
  "tika-vin02t14:127_7": "Tadanubhāsantīti taṁ anubhāsanti, idaṁ purimasseva vevacanaṁ.",
  "tika-vin02t14:127_8": "Bhāsitamanubhāsantīti tehi bhāsitaṁ sajjhāyitaṁ anusajjhāyanti.",
  "tika-vin02t14:127_9": "Vācitamanuvācentīti tehi aññesaṁ vācitaṁ anuvācenti.",
  "tika-vin02t14:127_10": "Seyyathidanti te katameti attho.",
  "tika-vin02t14:127_11": "Aṭṭhakotiādīni tesaṁ nāmāni.",
  "tika-vin02t14:127_12": "Te kira dibbacakkhuparibhaṇḍena yathākammūpagañāṇena sattānaṁ kammassakatādiṁ pubbenivāsañāṇena atītakappe brāhmaṇānaṁ mantajjhenavidhiñca oloketvā parūpaghātaṁ akatvā kassapasammāsambuddhassa bhagavato vaṭṭasannissitena vacanena saha saṁsanditvā mante ganthesuṁ.",
  "tika-vin02t14:127_13": "Aparāpare pana okkākarājakālādīsu uppannabrāhmaṇā pāṇātipātādīni pakkhipitvā tayo vede bhinditvā buddhavacanena saddhiṁ viruddhe akaṁsu.",
  "tika-vin02t14:127_14": "Rattibhojanaṁ ratti, tato uparatāti rattūparatā.",
  "tika-vin02t14:127_15": "Atikkante majjhanhike yāva sūriyatthaṅgamanā bhojanaṁ vikālabhojanaṁ nāma, tato viratattā viratā vikālabhojanā.",
  "tika-vin02t14:127_16": "Paṭiyādāpetvāti sappimadhusakkarādīhi ceva maricehi ca susaṅkhataṁ pānaṁ paṭiyādāpetvā.",
  "tika-vin02t14:128_0": "“Mahā kho keṇiya bhikkhusaṅgho”ti kasmā bhagavā punappunaṁ paṭikkhipi?",
  "tika-vin02t14:128_1": "Titthiyānaṁ paṭikkhepapasannatāya.",
  "tika-vin02t14:128_2": "Titthiyā hi “aho vatāyaṁ appiccho, yo nimantiyamānopi na sādiyatī”ti upanimantiyamānassa paṭikkhepe pasīdantīti keci, akāraṇañcetaṁ.",
  "tika-vin02t14:128_3": "Natthi buddhānaṁ paccayahetu evarūpaṁ kohaññaṁ, ayaṁ pana aḍḍhatelasāni bhikkhusatāni disvā ettakānaṁyeva bhikkhaṁ paṭiyādessati, sveva selo brāhmaṇo tīhi purisasatehi saddhiṁ pabbajissati, ayuttaṁ kho pana navake aññato pesetvā imeheva saddhiṁ gantuṁ, ime vā aññato pesetvā navakehi saddhiṁ gantuṁ.",
  "tika-vin02t14:128_4": "Athāpi sabbeva gahetvā gamissāmi, bhikkhāhāro nappahossati.",
  "tika-vin02t14:128_5": "Tato bhikkhūsu piṇḍāya carantesu manussā ujjhāyissanti “cirassampi keṇiyo samaṇaṁ gotamaṁ nimantetvā yāpanamattaṁ dātuṁ nāsakkhī”ti, sayañca vippaṭisārī bhavissati.",
  "tika-vin02t14:128_6": "Paṭikkhepe pana kate “samaṇo gotamo punappunaṁ ‘tvañca brāhmaṇesu abhippasanno’ti brāhmaṇānaṁ nāmaṁ gaṇhātī”ti cintetvā brāhmaṇepi nimantetukāmo bhavissati, tato brāhmaṇe pāṭiyekkaṁ nimantessati, te tena nimantitā bhikkhū hutvā bhuñjissanti, evamassa saddhā anurakkhitā bhavissatīti punappunaṁ paṭikkhipi.",
  "tika-vin02t14:128_7": "Kiñcāpi kho bho gotamāti iminā idaṁ dīpeti “bho gotama, kiṁ jātaṁ, yadi ahaṁ brāhmaṇesu abhippasanno, adhivāsetu bhavaṁ gotamo, ahaṁ brāhmaṇānampi dātuṁ sakkomi tumhākampī”ti.",
  "tika-vin02t14:128_8": "Ṭhapetvā dhaññaphalarasanti ettha taṇḍuladhovanodakampi dhaññarasoyevāti vadanti.",
  "tika-vin02t14:128_9": "Anujānāmi, bhikkhave, ucchurasanti ettha nikkasaṭo ucchuraso sattāhakālikoti veditabbaṁ.",
  "tika-vin02t14:129_0": "Imāhigāthāhīti imāhi keṇiyassa cittānukūlāhi gāthāhi.",
  "tika-vin02t14:129_1": "Tattha aggiparicariyaṁ vinā brāhmaṇānaṁ yaññābhāvato “aggihuttamukhā yaññā”ti vuttaṁ, aggihuttaseṭṭhā aggijuhanappadhānāti attho.",
  "tika-vin02t14:129_2": "Brāhmaṇā hi “aggimukhā devā”ti aggijuhanapubbakaṁ yaññaṁ vidahanti.",
  "tika-vin02t14:129_3": "Vede sajjhāyantehi paṭhamaṁ sajjhāyitabbato sāvittī “chandaso mukha”nti vuttā, sāvittī vedassa pubbaṅgamāti attho taṁpubbakattā vedasavanassa.",
  "tika-vin02t14:129_4": "Manussānaṁ seṭṭhabhāvato rājā “mukha”nti vutto.",
  "tika-vin02t14:129_5": "Ogāhantīnaṁ nadīnaṁ ādhārabhāvato gantabbaṭṭhānabhāvena paṭisaraṇato ca sāgaro “mukha”nti vutto.",
  "tika-vin02t14:129_6": "Candasamāyogena “ajja kattikā, ajja rohiṇī”ti saññāyanato nakkhattāni abhibhavitvā ālokakaraṇato nakkhattehi ativisesasommabhāvato ca “nakkhattānaṁ mukhaṁ cando”ti vuttaṁ.",
  "tika-vin02t14:129_7": "“Dīpasikhā aggijālā asanivicakka”nti evamādīnaṁ tapantānaṁ vijjulatānaṁ aggattā ādicco “tapataṁ mukha”nti vutto.",
  "tika-vin02t14:129_8": "Dakkhiṇeyyānaṁ pana aggattā visesena tasmiṁ samaye buddhappamukhaṁ saṅghaṁ sandhāya “puññaṁ ākaṅkhamānānaṁ, saṅgho ve yajataṁ mukha”nti vuttaṁ.",
  "tika-vin02t14:129_9": "Tena saṅgho puññassa āyamukhaṁ aggadakkhiṇeyyabhāvenāti dasseti.",
  "tika-vin02t14:130_0": "Keṇiyajaṭilavatthukathāvaṇṇanā niṭṭhitā.",
  "tika-vin02t14:131_0": "Rojamallavatthukathāvaṇṇanā",
  "tika-vin02t14:132_0": "301.",
  "tika-vin02t14:132_1": "Rojavatthumhi vihāroti gandhakuṭiṁ sandhāya āhaṁsu.",
  "tika-vin02t14:132_2": "Ataramānoti aturanto, saṇikaṁ padappamāṇaṭṭhāne padaṁ nikkhipanto vattaṁ katvā susammaṭṭhaṁ muttādalasinduvārasantharasadisaṁ vālikaṁ avināsentoti attho.",
  "tika-vin02t14:132_3": "Āḷindanti pamukhaṁ.",
  "tika-vin02t14:132_4": "Ukkāsitvāti ukkāsitasaddaṁ katvā.",
  "tika-vin02t14:132_5": "Aggaḷanti kavāṭaṁ.",
  "tika-vin02t14:132_6": "Ākoṭehīti agganakhena īsakaṁ kuñcikachiddasamīpe koṭehīti vuttaṁ hoti.",
  "tika-vin02t14:132_7": "Dvāraṁ kira atiupari amanussā, atiheṭṭhā tiracchānajātikā koṭenti, tathā akoṭetvā majjhe chiddasamīpe manussā koṭenti, idaṁ dvārakoṭakavattanti dīpentā vadanti.",
  "tika-vin02t14:132_8": "Vivaribhagavā dvāranti na bhagavā uṭṭhāya dvāraṁ vivari, vivaratūti pana hatthaṁ pasāresi.",
  "tika-vin02t14:132_9": "Tato “bhagavā tumhehi anekāsu kappakoṭīsu dānaṁ dadamānehi na sahatthā dvāravivaraṇakammaṁ kata”nti sayameva dvāraṁ vivaṭaṁ.",
  "tika-vin02t14:132_10": "Taṁ pana yasmā bhagavato manena vivaṭaṁ, tasmā “vivari bhagavā dvāra”nti vuttaṁ.",
  "tika-vin02t14:133_0": "Rojamallavatthukathāvaṇṇanā niṭṭhitā.",
  "tika-vin02t14:134_0": "Vuḍḍhapabbajitavatthukathāvaṇṇanā",
  "tika-vin02t14:135_0": "303.",
  "tika-vin02t14:135_1": "Ātumāvatthumhi aññataro vuḍḍhapabbajitoti subhaddo nāma aññataro bhikkhu vuḍḍhakāle pabbajitattā “vuḍḍhapabbajito”ti vutto.",
  "tika-vin02t14:135_2": "Dve dārakāti sāmaṇerabhūmiyaṁ ṭhitā dve puttā.",
  "tika-vin02t14:135_3": "Nāḷiyāvāpakenāti nāḷiyā ceva thavikāya ca.",
  "tika-vin02t14:135_4": "Saṁhariṁsūti yasmā manussā te dārake mañjubhāṇine paṭibhānavante disvā kāretukāmāpi akāretukāmāpi kārentiyeva, katakāle ca “kiṁ gaṇhissatha tātā”ti pucchanti.",
  "tika-vin02t14:135_5": "Te vadanti “na amhākaṁ aññena kenaci attho, pitā pana no bhagavato āgatakāle yāgudānaṁ kātukāmo”ti.",
  "tika-vin02t14:135_6": "Taṁ sutvā manussā aparigaṇetvāva yaṁ te sakkonti harituṁ, sabbaṁ denti.",
  "tika-vin02t14:135_7": "Yampi na sakkonti, manussehi pesenti.",
  "tika-vin02t14:135_8": "Tasmā te dārakā bahuṁ loṇampi telampi sappimpi taṇḍulampi khādanīyampi saṁhariṁsu.",
  "tika-vin02t14:136_0": "Ātumāyaṁ viharatīti ātumaṁ nissāya viharati.",
  "tika-vin02t14:136_1": "Bhusāgāreti bhusamaye agārake.",
  "tika-vin02t14:136_2": "Tattha kira mahantaṁ palālapuñjaṁ abbhantarato palālaṁ nikkaḍḍhitvā sālāsadisaṁ pabbajitānaṁ vasanayoggaṭṭhānasadisaṁ kataṁ, tadā bhagavā tattha vasi.",
  "tika-vin02t14:136_3": "Atha bhagavati ātumaṁ āgantvā bhusāgārakaṁ paviṭṭhe subhaddo sāyanhasamayaṁ gāmadvāraṁ gantvā manusse āmantesi “upāsakā nāhaṁ tumhākaṁ santikā aññaṁ kiñci paccāsīsāmi, mayhaṁ dārakehi ānītatelādīniyeva saṅghassa pahonti, hatthakammamattaṁ me dethā”ti.",
  "tika-vin02t14:136_4": "Kiṁ, bhante, karomāti?",
  "tika-vin02t14:136_5": "“Idañcidañca gaṇhathā”ti sabbūpakaraṇāni gāhetvā vihāre uddhanāni kāretvā ekaṁ kāḷakaṁ kāsāvaṁ nivāsetvā tādisameva pārupitvā “idaṁ karotha, idaṁ karothā”ti sabbarattiṁ vicārento satasahassaṁ vissajjetvā bhojjayāguñca madhugoḷakañca paṭiyādāpesi.",
  "tika-vin02t14:136_6": "Bhojjayāgu nāma paṭhamaṁ bhuñjitvā pātabbayāgu, tattha sappimadhuphāṇitamacchamaṁsapupphaphalarasādi yaṁkiñci khādanīyaṁ nāma, sabbaṁ pavisati, kīḷitukāmānaṁ sīsamakkhanayoggā hoti sugandhagandhā.",
  "tika-vin02t14:137_0": "Atha bhagavā kālasseva sarīrapaṭijagganaṁ katvā bhikkhusaṅghaparivuto piṇḍāya carituṁ ātumagāmanagarābhimukho pāyāsi.",
  "tika-vin02t14:137_1": "Manussā tassa ārocesuṁ “bhagavā piṇḍāya gāmaṁ pavisati, tayā kassa yāgu paṭiyāditā”ti.",
  "tika-vin02t14:137_2": "So yathānivatthapāruteheva tehi kāḷakakāsāvehi ekena hatthena dabbiñca kaṭacchuñca gahetvā brahmā viya dakkhiṇajāṇumaṇḍalaṁ bhūmiyaṁ patiṭṭhāpetvā vanditvā “paṭiggaṇhātu me, bhante, bhagavā yāgu”nti āha.",
  "tika-vin02t14:137_3": "Tena vuttaṁ “atha kho so vuḍḍhapabbajito tassā rattiyā accayena bahutaraṁ yāguṁ paṭiyādāpetvā bhagavato upanāmesī”ti.",
  "tika-vin02t14:137_4": "Jānantāpi tathāgatā pucchantītiādi vuttanayameva.",
  "tika-vin02t14:137_5": "Kutāyanti kuto ayaṁ.",
  "tika-vin02t14:137_6": "Sesamettha uttānameva.",
  "tika-vin02t14:138_0": "304.Dasabhāgaṁ datvāti dasamabhāgaṁ datvā.",
  "tika-vin02t14:138_1": "Tenevāha “dasa koṭṭhāse katvā eko koṭṭhāso bhūmisāmikānaṁ dātabbo”ti.",
  "tika-vin02t14:139_0": "Vuḍḍhapabbajitavatthukathāvaṇṇanā niṭṭhitā.",
  "tika-vin02t14:140_0": "Catumahāpadesakathāvaṇṇanā",
  "tika-vin02t14:141_0": "305.Parimaddantāti upaparikkhantā.",
  "tika-vin02t14:141_1": "Pattuṇṇadese sañjātavatthaṁ pattuṇṇaṁ.",
  "tika-vin02t14:141_2": "Koseyyavisesoti hi abhidhānakose vuttaṁ.",
  "tika-vin02t14:141_3": "Cīnadese somāradese ca sañjātavatthāni cīnasomārapaṭāni.",
  "tika-vin02t14:141_4": "Pattuṇṇādīni tīṇi koseyyassa anulomāni pāṇakehi katasuttamayattā.",
  "tika-vin02t14:141_5": "Iddhimayikaṁ ehibhikkhūnaṁ puññiddhiyā nibbattacīvaraṁ.",
  "tika-vin02t14:141_6": "Taṁ khomādīnaṁ aññataraṁ hotīti tesaṁyeva anulomaṁ.",
  "tika-vin02t14:141_7": "Devatāhi dinnacīvaraṁ devadattiyaṁ.",
  "tika-vin02t14:141_8": "Taṁ kapparukkhe nibbattaṁ jālinīdevakaññāya anuruddhattherassa dinnavatthasadisaṁ.",
  "tika-vin02t14:141_9": "Tampi khomādīnaññeva anulomaṁ hoti tesu aññatarabhāvato.",
  "tika-vin02t14:141_10": "Dve paṭā desanāmeneva vuttāti tesaṁ sarūpadassanaparametaṁ, nāññaṁ nivattanaparaṁ pattuṇṇapaṭassapi desanāmeneva vuttattā.",
  "tika-vin02t14:141_11": "Tumbāti bhājanāni.",
  "tika-vin02t14:141_12": "Phalatumboti lābuādi.",
  "tika-vin02t14:141_13": "Udakatumboti udakukkhipanakakuṭako.",
  "tika-vin02t14:141_14": "Kilañjacchattanti veḷuvilīvehi vāyitvā katachattaṁ.",
  "tika-vin02t14:141_15": "Sambhinnarasanti sammissitarasaṁ.",
  "tika-vin02t14:141_16": "Pānakaṁ paṭiggahitaṁ hotīti ambapānādipānakaṁ paṭiggahitaṁ hoti, taṁ vikālepi kappati asambhinnarasattā.",
  "tika-vin02t14:141_17": "Tena tadahupaṭiggahitena saddhinti tena sattāhakālikena tadahupaṭiggahitena saddhiṁ.",
  "tika-vin02t14:141_18": "Sesamettha suviññeyyameva.",
  "tika-vin02t14:142_0": "Catumahāpadesakathāvaṇṇanā niṭṭhitā.",
  "tika-vin02t14:143_0": "Bhesajjakkhandhakavaṇṇanā niṭṭhitā."
}