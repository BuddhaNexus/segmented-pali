{
  "tika-abh07t2:0_0": "3. Pakiṇṇakaparicchedo",
  "tika-abh07t2:1_0": "1. Sampayuttā yathāyogaṁ, tepaññāsa sabhāvato.",
  "tika-abh07t2:2_0": "Cittacetasikā dhammā, tesaṁ dāni yathārahaṁ.",
  "tika-abh07t2:3_0": "2. Vedanāhetuto kiccadvārālambaṇavatthuto.",
  "tika-abh07t2:4_0": "Cittuppādavaseneva, saṅgaho nāma nīyate.",
  "tika-abh07t2:5_0": "Vedanāsaṅgaho",
  "tika-abh07t2:6_0": "3.",
  "tika-abh07t2:6_1": "Tattha vedanāsaṅgahe tāva tividhā vedanā sukhaṁ dukkhaṁ adukkhamasukhā ceti, sukhaṁ dukkhaṁ somanassaṁ domanassaṁ upekkhāti ca bhedena pana pañcadhā hoti.",
  "tika-abh07t2:7_0": "4. Tattha sukhasahagataṁ kusalavipākaṁ kāyaviññāṇamekameva, tathā dukkhasahagataṁ akusalavipākaṁ.",
  "tika-abh07t2:8_0": "5.",
  "tika-abh07t2:8_1": "Somanassasahagatacittāni pana lobhamūlāni cattāri, dvādasa kāmāvacarasobhanāni, sukhasantīraṇahasanāni ca dveti aṭṭhārasa kāmāvacarasomanassasahagatacittāni ceva paṭhamadutiyatatiyacatutthajjhānasaṅkhātāni catucattālīsa mahaggatalokuttaracittāni ceti dvāsaṭṭhividhāni bhavanti.",
  "tika-abh07t2:9_0": "6. Domanassasahagatacittāni pana dve paṭighasampayuttacittāneva.",
  "tika-abh07t2:10_0": "7. Sesāni sabbānipi pañcapaññāsa upekkhāsahagatacittānevāti.",
  "tika-abh07t2:11_0": "8. Sukhaṁ dukkhamupekkhāti, tividhā tattha vedanā.",
  "tika-abh07t2:12_0": "Somanassaṁ domanassamitibhedena pañcadhā.",
  "tika-abh07t2:13_0": "9. Sukhamekattha dukkhañca, domanassaṁ dvaye ṭhitaṁ.",
  "tika-abh07t2:14_0": "Dvāsaṭṭhīsu somanassaṁ, pañcapaññāsaketarā.",
  "tika-abh07t2:15_0": "Hetusaṅgaho",
  "tika-abh07t2:16_0": "10.Hetusaṅgahe hetū nāma lobho doso moho alobho adoso amoho cāti chabbidhā bhavanti.",
  "tika-abh07t2:17_0": "11.",
  "tika-abh07t2:17_1": "Tattha pañcadvārāvajjanadvipañcaviññāṇasampaṭicchanasantīraṇavoṭṭhabbanahasanavasena ahetukacittāni nāma.",
  "tika-abh07t2:18_0": "12. Sesāni sabbānipi ekasattati cittāni sahetukāneva.",
  "tika-abh07t2:19_0": "13. Tatthāpi dve momūhacittāni ekahetukāni.",
  "tika-abh07t2:20_0": "14.",
  "tika-abh07t2:20_1": "Sesāni dasa akusalacittāni ceva ñāṇavippayuttāni dvādasa kāmāvacarasobhanāni ceti dvāvīsati dvihetukacittāni.",
  "tika-abh07t2:21_0": "15.",
  "tika-abh07t2:21_1": "Dvādasa ñāṇasampayuttakāmāvacarasobhanāni ceva pañcatiṁsa mahaggatalokuttaracittāni ceti sattacattālīsa tihetukacittānīti.",
  "tika-abh07t2:22_0": "16. Lobho doso ca moho ca,",
  "tika-abh07t2:23_0": "Hetū akusalā tayo;",
  "tika-abh07t2:24_0": "Alobhādosāmoho ca,",
  "tika-abh07t2:25_0": "Kusalābyākatā tathā.",
  "tika-abh07t2:26_0": "17. Ahetukāṭṭhārasekahetukā dve dvāvīsati.",
  "tika-abh07t2:27_0": "Dvihetukā matā sattacattālīsatihetukā.",
  "tika-abh07t2:28_0": "Kiccasaṅgaho",
  "tika-abh07t2:29_0": "18.Kiccasaṅgahe kiccāni nāma paṭisandhibhavaṅgāvajjanadassanasavanaghāyanasāyanaphusanasampaṭicchanasantīraṇavoṭṭhabbanajavanatadārammaṇacutivasena cuddasavidhāni bhavanti.",
  "tika-abh07t2:30_0": "19. Paṭisandhibhavaṅgāvajjanapañcaviññāṇaṭhānādivasena pana tesaṁ dasadhā ṭhānabhedo veditabbo.",
  "tika-abh07t2:31_0": "20.",
  "tika-abh07t2:31_1": "Tattha dve upekkhāsahagatasantīraṇāni ceva aṭṭha mahāvipākāni ca nava rūpārūpavipākāni ceti ekūnavīsati cittāni paṭisandhibhavaṅgacutikiccāni nāma.",
  "tika-abh07t2:32_0": "21. Āvajjanakiccāni pana dve.",
  "tika-abh07t2:33_0": "22. Tathā dassanasavanaghāyanasāyanaphusanasampaṭicchanakiccāni ca.",
  "tika-abh07t2:34_0": "23. Tīṇi santīraṇakiccāni.",
  "tika-abh07t2:35_0": "24. Manodvārāvajjanameva pañcadvāre voṭṭhabbanakiccaṁ sādheti.",
  "tika-abh07t2:36_0": "25. Āvajjanadvayavajjitāni kusalākusalaphalakiriyacittāni pañcapaññāsa javanakiccāni.",
  "tika-abh07t2:37_0": "26. Aṭṭha mahāvipākāni ceva santīraṇattayañceti ekādasa tadārammaṇakiccāni.",
  "tika-abh07t2:38_0": "27.",
  "tika-abh07t2:38_1": "Tesu pana dve upekkhāsahagatasantīraṇacittāni paṭisandhibhavaṅgacutitadārammaṇasantīraṇavasena pañcakiccāni nāma.",
  "tika-abh07t2:39_0": "28. Mahāvipākāni aṭṭha paṭisandhibhavaṅgacutitadārammaṇavasena catukiccāni nāma.",
  "tika-abh07t2:40_0": "29. Mahaggatavipākāni nava paṭisandhibhavaṅgacutivasena tikiccāni nāma.",
  "tika-abh07t2:41_0": "30. Somanassasantīraṇaṁ santīraṇatadārammaṇavasena dukiccaṁ.",
  "tika-abh07t2:42_0": "31. Tathā voṭṭhabbanaṁ voṭṭhabbanāvajjanavasena.",
  "tika-abh07t2:43_0": "32. Sesāni pana sabbānipi javanamanodhātuttikadvipañcaviññāṇāni yathāsambhavamekakiccānīti.",
  "tika-abh07t2:44_0": "33. Paṭisandhādayo nāma, kiccabhedena cuddasa.",
  "tika-abh07t2:45_0": "Dasadhā ṭhānabhedena, cittuppādā pakāsitā.",
  "tika-abh07t2:46_0": "34. Aṭṭhasaṭṭhi tathā dve ca, navāṭṭha dve yathākkamaṁ.",
  "tika-abh07t2:47_0": "Ekadviticatupañcakiccaṭhānāni niddise.",
  "tika-abh07t2:48_0": "Dvārasaṅgaho",
  "tika-abh07t2:49_0": "35.Dvārasaṅgahe dvārāni nāma cakkhudvāraṁ sotadvāraṁ ghānadvāraṁ jivhādvāraṁ kāyadvāraṁ manodvārañceti chabbidhāni bhavanti.",
  "tika-abh07t2:50_0": "36. Tattha cakkhumeva cakkhudvāraṁ.",
  "tika-abh07t2:51_0": "37. Tathā sotādayo sotadvārādīni.",
  "tika-abh07t2:52_0": "38. Manodvāraṁ pana bhavaṅganti pavuccati.",
  "tika-abh07t2:53_0": "39.",
  "tika-abh07t2:53_1": "Tattha pañcadvārāvajjanacakkhuviññāṇasampaṭicchanasantīraṇavoṭṭhabbanakāmāvacarajavanatadārammaṇavasena chacattālīsa cittāni cakkhudvāre yathārahaṁ uppajjanti, tathā pañcadvārāvajjanasotaviññāṇādivasena sotadvārādīsupi chacattālīseva bhavantīti sabbathāpi pañcadvāre catupaññāsa cittāni kāmāvacarāneva.",
  "tika-abh07t2:54_0": "40. Manodvāre pana manodvārāvajjanapañcapaññāsajavanatadārammaṇavasena sattasaṭṭhi cittāni bhavanti.",
  "tika-abh07t2:55_0": "41. Ekūnavīsati paṭisandhibhavaṅgacutivasena dvāravimuttāni.",
  "tika-abh07t2:56_0": "42.",
  "tika-abh07t2:56_1": "Tesu pana pañcaviññāṇāni ceva mahaggatalokuttarajavanāni ceti chattiṁsa yathārahamekadvārikacittāni nāma.",
  "tika-abh07t2:57_0": "43. Manodhātuttikaṁ pana pañcadvārikaṁ.",
  "tika-abh07t2:58_0": "44. Sukhasantīraṇavoṭṭhabbanakāmāvacarajavanāni chadvārikacittāni.",
  "tika-abh07t2:59_0": "45. Upekkhāsahagatasantīraṇamahāvipākāni chadvārikāni ceva dvāravimuttāni ca.",
  "tika-abh07t2:60_0": "46. Mahaggatavipākāni dvāravimuttānevāti.",
  "tika-abh07t2:61_0": "47. Ekadvārikacittāni, pañcachadvārikāni ca.",
  "tika-abh07t2:62_0": "Chadvārikavimuttāni, vimuttāni ca sabbathā.",
  "tika-abh07t2:63_0": "Chattiṁsati tathā tīṇi, ekatiṁsa yathākkamaṁ;",
  "tika-abh07t2:64_0": "Dasadhā navadhā ceti, pañcadhā paridīpaye.",
  "tika-abh07t2:65_0": "Ālambaṇasaṅgaho",
  "tika-abh07t2:66_0": "48.Ālambaṇasaṅgahe ārammaṇāni nāma rūpārammaṇaṁ saddārammaṇaṁ gandhārammaṇaṁ rasārammaṇaṁ phoṭṭhabbārammaṇaṁ dhammārammaṇañceti chabbidhāni bhavanti.",
  "tika-abh07t2:67_0": "49. Tattha rūpameva rūpārammaṇaṁ, tathā saddādayo saddārammaṇādīni.",
  "tika-abh07t2:68_0": "50. Dhammārammaṇaṁ pana pasādasukhumarūpacittacetasikanibbānapaññattivasena chadhā saṅgayhati.",
  "tika-abh07t2:69_0": "51.",
  "tika-abh07t2:69_1": "Tattha cakkhudvārikacittānaṁ sabbesampi rūpameva ārammaṇaṁ, tañca paccuppannaṁ.",
  "tika-abh07t2:69_2": "Tathā sotadvārikacittādīnampi saddādīni, tāni ca paccuppannāniyeva.",
  "tika-abh07t2:70_0": "52.",
  "tika-abh07t2:70_1": "Manodvārikacittānaṁ pana chabbidhampi paccuppannamatītaṁ anāgataṁ kālavimuttañca yathārahamārammaṇaṁ hoti.",
  "tika-abh07t2:71_0": "53.",
  "tika-abh07t2:71_1": "Dvāravimuttānañca paṭisandhibhavaṅgacutisaṅkhātānaṁ chabbidhampi yathāsambhavaṁ yebhuyyena bhavantare chadvāraggahitaṁ paccuppannamatītaṁ paññattibhūtaṁ vā kammakammanimittagatinimittasammataṁ ārammaṇaṁ hoti.",
  "tika-abh07t2:72_0": "54. Tesu cakkhuviññāṇādīni yathākkamaṁ rūpādiekekārammaṇāneva.",
  "tika-abh07t2:73_0": "55. Manodhātuttikaṁ pana rūpādipañcārammaṇaṁ.",
  "tika-abh07t2:74_0": "56. Sesāni kāmāvacaravipākāni hasanacittañceti sabbathāpi kāmāvacarārammaṇāneva.",
  "tika-abh07t2:75_0": "57. Akusalāni ceva ñāṇavippayuttakāmāvacarajavanāni ceti lokuttaravajjitasabbārammaṇāni.",
  "tika-abh07t2:76_0": "58.",
  "tika-abh07t2:76_1": "Ñāṇasampayuttakāmāvacarakusalāni ceva pañcamajjhānasaṅkhātaṁ abhiññākusalañceti arahattamaggaphalavajjitasabbārammaṇāni.",
  "tika-abh07t2:77_0": "59. Ñāṇasampayuttakāmāvacarakiriyāni ceva kiriyābhiññāvoṭṭhabbanañceti sabbathāpi sabbārammaṇāni.",
  "tika-abh07t2:78_0": "60. Āruppesu dutiyacatutthāni mahaggatārammaṇāni.",
  "tika-abh07t2:79_0": "61. Sesāni mahaggatacittāni sabbānipi paññattārammaṇāni.",
  "tika-abh07t2:80_0": "62. Lokuttaracittāni nibbānārammaṇānīti.",
  "tika-abh07t2:81_0": "63. Pañcavīsa parittamhi, cha cittāni mahaggate.",
  "tika-abh07t2:82_0": "Ekavīsati vohāre, aṭṭha nibbānagocare.",
  "tika-abh07t2:83_0": "Vīsānuttaramuttamhi, aggamaggaphalujjhite;",
  "tika-abh07t2:84_0": "Pañca sabbattha chacceti, sattadhā tattha saṅgaho.",
  "tika-abh07t2:85_0": "Vatthusaṅgaho",
  "tika-abh07t2:86_0": "64.Vatthusaṅgahe vatthūni nāma cakkhusotaghānajivhākāyahadayavatthu ceti chabbidhāni bhavanti.",
  "tika-abh07t2:87_0": "65. Tāni kāmaloke sabbānipi labbhanti.",
  "tika-abh07t2:88_0": "66. Rūpaloke pana ghānādittayaṁ natthi.",
  "tika-abh07t2:89_0": "67. Arūpaloke pana sabbānipi na saṁvijjanti.",
  "tika-abh07t2:90_0": "68. Tattha pañcaviññāṇadhātuyo yathākkamaṁ ekantena pañca pasādavatthūni nissāyeva pavattanti.",
  "tika-abh07t2:91_0": "69. Pañcadvārāvajjanasampaṭicchanasaṅkhātā pana manodhātu ca hadayaṁ nissitāyeva pavattanti.",
  "tika-abh07t2:92_0": "70.",
  "tika-abh07t2:92_1": "Avasesā pana manoviññāṇadhātusaṅkhātā ca santīraṇamahāvipākapaṭighadvayapaṭhamamaggahasanarūpāvacaravasena hadayaṁ nissāyeva pavattanti.",
  "tika-abh07t2:93_0": "71. Avasesā kusalākusalakiriyānuttaravasena pana nissāya vā anissāya vā.",
  "tika-abh07t2:94_0": "72. Āruppavipākavasena hadayaṁ anissāyevāti.",
  "tika-abh07t2:95_0": "73. Chavatthuṁ nissitā kāme, satta rūpe catubbidhā.",
  "tika-abh07t2:96_0": "Tivatthuṁ nissitāruppe, dhātvekā nissitā matā.",
  "tika-abh07t2:97_0": "74. Tecattālīsa nissāya, dvecattālīsa jāyare.",
  "tika-abh07t2:98_0": "Nissāya ca anissāya, pākāruppā anissitā.",
  "tika-abh07t2:99_0": "Iti abhidhammatthasaṅgahe pakiṇṇakasaṅgahavibhāgo nāma",
  "tika-abh07t2:100_0": "Tatiyo paricchedo."
}