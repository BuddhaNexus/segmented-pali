{
  "tika-abh02t29:0_0": "12. Jhānavibhaṅgo",
  "tika-abh02t29:1_0": "1. Suttantabhājanīyaṁ",
  "tika-abh02t29:2_0": "Mātikāvaṇṇanā",
  "tika-abh02t29:3_0": "508.Pātimokkhasaṁvarādīti ādi-saddena indriyesu guttadvāratā, bhojane mattaññutā, satisampajaññaṁ, jāgariyānuyogoti evamādike saṅgaṇhāti.",
  "tika-abh02t29:3_1": "Asubhānussatiyoti asubhajhānāni, anussatijhānāni ca.",
  "tika-abh02t29:3_2": "Sati samaṇabhāvakarapubbabhāgakaraṇīyasampattiyaṁ samaṇabhāvopi siddhoyeva hotīti āha “suññā…pe…",
  "tika-abh02t29:3_3": "dassetī”ti.",
  "tika-abh02t29:3_4": "Kāraṇe hi siddhe phalampi siddhameva hotīti.",
  "tika-abh02t29:3_5": "Sikkhāpadānaṁ sarūpaṁ, sikkhitabbākāraṁ, saṅkhepato vibhāgañca dassetuṁ “sikkhāpadesū”tiādi vuttaṁ.",
  "tika-abh02t29:3_6": "Tattha nāmakāyādivasenāti nāmakāyapadakāyabyañjanakāyavasena vuttesu.",
  "tika-abh02t29:3_7": "Iminā sikkhāpadānaṁ sikkhāya adhigamūpāyabhūtapaññattisabhāvataṁ dasseti.",
  "tika-abh02t29:3_8": "Tesu sikkhitabbākāro satthuāṇānatikkamoyevāti āha “vaca…pe…",
  "tika-abh02t29:3_9": "tabbesū”ti.",
  "tika-abh02t29:3_10": "Sikkhākoṭṭhāsesūti vuttappabhedesu adhisīlasikkhābhāgesu.",
  "tika-abh02t29:3_11": "Tesu samādānameva sikkhitabbākāroti vuttaṁ “paripūraṇavasena sikkhitabbesū”ti.",
  "tika-abh02t29:3_12": "Sikkhāpadekadesabhūtāti sikkhāpadasamudāyassa avayavabhūtā.",
  "tika-abh02t29:3_13": "Bhikkhusikkhā hi idhādhippetā “idha bhikkhū”ti vuttattā.",
  "tika-abh02t29:3_14": "Tathā hi vakkhati “sesasikkhā pana atthuddhāravasena sikkhāsaddassa atthadassanatthaṁ vuttā”ti.",
  "tika-abh02t29:4_0": "Mātikāvaṇṇanā niṭṭhitā.",
  "tika-abh02t29:5_0": "Niddesavaṇṇanā",
  "tika-abh02t29:6_0": "509.Diṭṭhattāti sayambhūñāṇena sacchikatattā.",
  "tika-abh02t29:6_1": "Khantiādīsupi eseva nayo.",
  "tika-abh02t29:6_2": "Sayambhūñāṇena sacchikaraṇavaseneva hi bhagavato khamanaruccanādayo, na aññesaṁ viya anussavākāraparivitakkādimukhena.",
  "tika-abh02t29:6_3": "Aviparītaṭṭho ekantaniyyānaṭṭhena veditabbo.",
  "tika-abh02t29:6_4": "Sikkhiyamānoti sikkhāya paṭipajjiyamāno.",
  "tika-abh02t29:6_5": "Sikkhitabbāni sikkhāpadānīti sikkhāpadapāḷiṁ vadati.",
  "tika-abh02t29:6_6": "Khandhattayanti sīlādikkhandhattayaṁ.",
  "tika-abh02t29:6_7": "“Sabbapāpassa…pe…",
  "tika-abh02t29:6_8": "buddhāna sāsana”nti vacanato āha “anusāsanadānabhūtaṁ sikkhattaya”nti.",
  "tika-abh02t29:7_0": "Sammādiṭṭhiyā paccayattāti maggasammādiṭṭhiyā ekantahetubhāvato.",
  "tika-abh02t29:7_1": "Ettha ca sammādiṭṭhīti kammassakatāsammādiṭṭhi, kammapathasammādiṭṭhi ca.",
  "tika-abh02t29:7_2": "Phalakāraṇopacārehīti phalūpacārena sammādiṭṭhipaccayattā, kāraṇūpacārena sammādiṭṭhipubbaṅgamattā.",
  "tika-abh02t29:7_3": "Kusaladhammehi attano ekadesabhūtehīti sammādiṭṭhidhamme sandhāyāha.",
  "tika-abh02t29:7_4": "Kusalapaññāviññāṇānaṁ vā pajānanavijānanavasena dassanaṁ diṭṭhīti.",
  "tika-abh02t29:7_5": "Tena avayavadhammena samudāyassa upacaritataṁ dasseti.",
  "tika-abh02t29:7_6": "Vinayanakiriyattāti desanābhūtaṁ sikkhattayamāha.",
  "tika-abh02t29:7_7": "Dhammenāti dhammato anapetena.",
  "tika-abh02t29:7_8": "Avisamasabhāvenāti avisamena sabhāvena, samenāti attho.",
  "tika-abh02t29:8_0": "510.Anaññatthenāti garahādiaññattharahitena sakatthena.",
  "tika-abh02t29:8_1": "Bhinnapaṭadhareti bhikkhusāruppavasena pañcakhaṇḍādinā chedena chinnacīvaradhare.",
  "tika-abh02t29:9_0": "Bhedanapariyāyavasena vuttaṁ, tasmā kilesānaṁ pahānā kilesānaṁ bhedā bhikkhūti vuttaṁ hoti.",
  "tika-abh02t29:10_0": "Guṇavasenāti sekkhadhammādiguṇānaṁ vasena. Tena bhāvatthato bhikkhusaddo dassito hoti.",
  "tika-abh02t29:11_0": "Idaṁ dvayanti “ettha cā”tiādinā parato saṅgahadassanavasena vuttaṁ “sekkho”tiādikaṁ vacanadvayaṁ.",
  "tika-abh02t29:11_1": "Imināti “sekkho bhikkhu bhinnattā pāpakāna”nti padānaṁ atthadassanena.",
  "tika-abh02t29:11_2": "Na sameti sekkhaasekkhaputhujjanāsekkhadīpanato.",
  "tika-abh02t29:11_3": "Tadidanti paṭhamadvayaṁ.",
  "tika-abh02t29:11_4": "Nippariyāyadassanaṁ ariyānaṁ, asekkhānaṁyeva ca sekkhabhinnakilesabhāvadīpanato.",
  "tika-abh02t29:11_5": "Vuttoti paṭiññāvacanaṁ, saccaṁ vuttoti attho.",
  "tika-abh02t29:11_6": "Na pana idhādhippeto atthuddhāravasena dassitattā.",
  "tika-abh02t29:12_0": "Bhagavato vacananti upasampadākammavācamāha.",
  "tika-abh02t29:12_1": "Tadanurūpanti tadanucchavikaṁ, yathāvuttanti attho.",
  "tika-abh02t29:12_2": "Parisāvatthusīmāsampattiyo “samaggena saṅghena akuppenā”ti iminā pakāsitāti “ṭhānāraha”nti padassa “anūna…pe…",
  "tika-abh02t29:12_3": "avutta”nti ettakameva atthamāha.",
  "tika-abh02t29:13_0": "511.Avītikkamanaviratibhāvatoti avītikkamasamādānabhūtā viratīti katvā vārittasīlaṁ patvā virati eva padhānanti cetanāsīlassapi pariyāyatā vuttā.",
  "tika-abh02t29:13_1": "“Nagaravaḍḍhakī vatthuvijjācariyo”ti idaṁ idhādhippetanagaravaḍḍhakīdassanaṁ.",
  "tika-abh02t29:13_2": "Vatthuvijjā, pāsādavijjāti duvidhā hi vaḍḍhakīvijjā.",
  "tika-abh02t29:13_3": "Lehitabbanti sāyitabbaṁ.",
  "tika-abh02t29:13_4": "Cubitabbanti pātabbaṁ.",
  "tika-abh02t29:14_0": "Indriyasaṁvarāhārattāti indriyasaṁvarahetukattā.",
  "tika-abh02t29:14_1": "Pātimokkhasīlaṁ sikkhāpadasīlaṁ na pakatisīlādikena gayhatīti āha “pātimokkhato aññaṁ sīlaṁ kāyikaavītikkamādiggahaṇena gahita”nti.",
  "tika-abh02t29:14_2": "Taṁ pana pātimokkhasīlena na saṅgayhatīti na sakkā vattuṁ, kāyikavācasikasaṁvarassa tabbinimuttassa abhāvatoti dassento “iminā adhippāyena vutta”nti āha.",
  "tika-abh02t29:15_0": "Tattha pātimokkhasaddassa evaṁ attho veditabbo –",
  "tika-abh02t29:15_1": "kilesānaṁ balavabhāvato, pāpakiriyāya sukarabhāvato, puññakiriyāya ca dukkarabhāvato bahukkhattuṁ apāyesu patanasīloti pātī, puthujjano, aniccatāya vā bhavādīsu kammavegakkhitto ghaṭiyantaṁ viya anavaṭṭhānena paribbhamanato gamanasīloti pātī, maraṇavasena vā tamhi tamhi sattanikāye attabhāvassa pātanasīloti pātī, sattasantāno, cittameva vā.",
  "tika-abh02t29:15_2": "Taṁ pātinaṁ saṁsāradukkhato mokkhetīti pātimokkhaṁ.",
  "tika-abh02t29:15_3": "Cittassa hi vimokkhena sattopi “vimutto”ti vuccati.",
  "tika-abh02t29:15_4": "Vuttañhi “cittavodānā visujjhantī”ti, “anupādāya āsavehi cittaṁ vimutta”nti ca.",
  "tika-abh02t29:15_5": "Atha vā avijjādinā hetunā saṁsāre patati gacchati pavattatīti pātī.",
  "tika-abh02t29:15_6": "“Avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarata”nti hi vuttaṁ.",
  "tika-abh02t29:15_7": "Tassa pātino sattassa taṇhādisaṁkilesattayato mokkho etenāti pātimokkhaṁ.",
  "tika-abh02t29:15_8": "“Kaṇṭhekāḷo”tiādīnaṁ viya tassa samāsasiddhi veditabbā.",
  "tika-abh02t29:16_0": "Atha vā pāteti vinipāteti dukkheti pāti, cittaṁ.",
  "tika-abh02t29:16_1": "Vuttañhi “cittena nīyati loko, cittena parikassatī”ti.",
  "tika-abh02t29:16_2": "Tassa pātino mokkho etenāti pātimokkhaṁ.",
  "tika-abh02t29:16_3": "Patati vā etena apāyadukkhe vā saṁsāradukkhe vāti pātī, taṇhādisaṁkileso.",
  "tika-abh02t29:16_4": "Vuttañhi “taṇhā janeti purisaṁ, taṇhādutiyo puriso”ti ca ādi.",
  "tika-abh02t29:16_5": "Tato mokkhoti pātimokkhaṁ.",
  "tika-abh02t29:17_0": "Atha vā patati etthāti pātīni, cha ajjhattikabāhirāni āyatanāni.",
  "tika-abh02t29:17_1": "Vuttañhi “chasu loko samuppanno, chasu kubbati santhava”nti.",
  "tika-abh02t29:17_2": "Tato chaajjhattikabāhirāyatanasaṅkhātato pātito mokkhoti pātimokkhaṁ.",
  "tika-abh02t29:18_0": "Atha vā pāto vinipāto assa atthīti pātī, saṁsāro, tato mokkhoti pātimokkhaṁ.",
  "tika-abh02t29:19_0": "Atha vā sabbalokādhipatibhāvato dhammissaro bhagavā “patī”ti vuccati, muccati etenāti mokkho, patino mokkho tena paññattattāti patimokkho, patimokkho eva pātimokkhaṁ.",
  "tika-abh02t29:19_1": "Sabbaguṇānaṁ vā mūlabhāvato uttamaṭṭhena pati ca so yathāvuttenatthena mokkho cāti patimokkho, patimokkho eva pātimokkhaṁ.",
  "tika-abh02t29:19_2": "Tathā hi vuttaṁ “pātimokkhanti mukhametaṁ pamukhameta”nti vitthāro.",
  "tika-abh02t29:20_0": "Atha vā pa-iti pakāre, atīti accantatthe nipāto, tasmā pakārehi accantaṁ mokkhetīti pātimokkhaṁ.",
  "tika-abh02t29:20_1": "Idañhi sīlaṁ sayaṁ tadaṅgavasena, samādhisahitaṁ paññāsahitañca vikkhambhanavasena samucchedavasena ca accantaṁ mokkheti mocetīti pātimokkhaṁ.",
  "tika-abh02t29:20_2": "Pati pati mokkhoti vā patimokkho, tamhā tamhā vītikkamadosato paccekaṁ mokkhoti attho, patimokkhoyeva pātimokkhaṁ.",
  "tika-abh02t29:20_3": "Mokkho vā nibbānaṁ, tassa mokkhassa paṭibimbabhūtoti patimokkhaṁ.",
  "tika-abh02t29:20_4": "Sīlasaṁvaro hi nibbedhabhāgiyo sūriyassa aruṇuggamanaṁ viya nibbānassa udayabhūto tappaṭibhāgo viya hoti yathārahaṁ kilesanibbāpanatoti patimokkhaṁ, patimokkhaṁyeva pātimokkhaṁ.",
  "tika-abh02t29:21_0": "Atha vā mokkhaṁ pati vattati, mokkhābhimukhanti vā patimokkhaṁ, patimokkhaṁyeva pātimokkhanti.",
  "tika-abh02t29:21_1": "Idampi pātimokkhasaddassa mukhamattadassanameva.",
  "tika-abh02t29:21_2": "Sabbākaārena pana jinapātimokkho bhagavāva anavajjapatimokkhaṁ pātimokkhaṁ saṁvaṇṇeyya.",
  "tika-abh02t29:22_0": "513.",
  "tika-abh02t29:22_1": "Garubhaṇḍavissajjanakaraṇabhūtaṁ etassa atthīti garubhaṇḍavissajjanaṁ.",
  "tika-abh02t29:22_2": "Garubhaṇḍantarabhūtaṁ thāvarādi.",
  "tika-abh02t29:22_3": "Ūnakaṁ na vaṭṭatīti phātikammaṁ vuttaṁ.",
  "tika-abh02t29:22_4": "Atirekagghanakaṁ, tadagghanakameva vā vaṭṭatīti.",
  "tika-abh02t29:22_5": "Yathāvuttanti pokkharaṇito paṁsuuddharaṇādithāvarakammaṁ.",
  "tika-abh02t29:23_0": "Dhāreti, poseti vā paresaṁ dārake.",
  "tika-abh02t29:24_0": "Gihīnaṁ kariyamānaṁ vuttaṁ, na saṅghassa, gaṇassa vāti attho.",
  "tika-abh02t29:24_1": "Piṇḍapaṭipiṇḍanti uttarapadalopaṁ, purimapade uttarapadalopañca katvā niddesoti āha “piṇḍattha”ntiādi.",
  "tika-abh02t29:24_2": "Ayoniso vicāraṇaṁ ayāthāvapaṭipatti.",
  "tika-abh02t29:25_0": "514. Gacchanti yathāsakaṁ visaye pavattantīti gāvo, cakkhādīni indriyāni.",
  "tika-abh02t29:26_0": "Vidhunanaṁ papphoṭanaṁ, pavāhananti attho.",
  "tika-abh02t29:27_0": "515.",
  "tika-abh02t29:27_1": "Yathā karaṇattho karaṇīyasaddo, evaṁ vikiraṇatthopi hotīti āha “vikkhipitabbānī”ti, viddhaṁsitabbānīti attho.",
  "tika-abh02t29:27_2": "Saṁyamanīyāni vā saṁyamakaraṇīyāni, “na puna evaṁ karomī”ti attano dahanaṁ manasā adhiṭṭhānaṁ saṁyamanaṁ, saṁyamanakaraṇīyāni saṁvarakaraṇīyānīti cittamattāyattā eva saṁyamasaṁvarā ācariyena adhippetāti āha “anāpattigamanīyānī”ti.",
  "tika-abh02t29:27_3": "Antevāsikatthero pana desanāpi cittuppādamanasikārehi vinā na hotīti desanāvisuddhiṁ nissaraṇaṁ vadati.",
  "tika-abh02t29:28_0": "516.",
  "tika-abh02t29:28_1": "“Alaṅkato cepi…pe…",
  "tika-abh02t29:28_2": "sa bhikkhū”tiādīsu viya idhāpi guṇato bhikkhu adhippeto.",
  "tika-abh02t29:28_3": "Tathā ca vuttaṁ “idha bhikkhūti paṭipattiyā bhikkhubhāvadassanato evamāhā”ti.",
  "tika-abh02t29:28_4": "Yattakaṁ ekena puggalena asesetvā samādātuṁ sakkā, taṁ sandhāyāha “yena samādānena sabbāpi sikkhā samādinnā hontī”ti yathā upasampadāpāripūriyā asesaṁ upasampannasikkhāsamādānaṁ.",
  "tika-abh02t29:28_5": "Tanti samādānaṁ.",
  "tika-abh02t29:28_6": "Anekesūti visuṁ visuṁ samādānesu.",
  "tika-abh02t29:28_7": "Yathā samādinnāya sikkhāya sabbena sabbaṁ avītikkamanaṁ sikkhitabbākāro, evaṁ sati vītikkame desanāgāminiyā desanā, vuṭṭhānagāminiyā vuṭṭhānaṁ tadupāyabhūtaṁ pārivāsikavattacaraṇādīti vuttaṁ “avīti…pe…",
  "tika-abh02t29:28_8": "ākārenā”ti.",
  "tika-abh02t29:28_9": "Yaṁ sikkhāpadaṁ pamādena vītikkantaṁ, taṁ sikkhiyamānaṁ na hotīti sesitaṁ nāma hotīti āha “vītikkamanavasena sesassā”ti.",
  "tika-abh02t29:29_0": "519.Cittaparisodhanabhāvanāti cittassa parisodhanabhūtā āvaraṇīyadhammavikkhambhikā samādhivipassanābhāvanā cittaparisodhanabhāvanā.",
  "tika-abh02t29:29_1": "Suppapariggāhakanti niddāpariggāhakaṁ.",
  "tika-abh02t29:29_2": "Idanti idaṁ abbokiṇṇabhavaṅgottaraṇasaṅkhātaṁ kiriyamayacittānaṁ appavattanaṁ suppaṁ nāma.",
  "tika-abh02t29:29_3": "Ito bhavaṅgottaraṇato.",
  "tika-abh02t29:29_4": "Pubbe ito kiriyamayacittappavattito parañca natthi.",
  "tika-abh02t29:29_5": "Ayaṁ kāyakilamatho, thinamiddhañca etassa suttassa paccayo.",
  "tika-abh02t29:30_0": "522.Satipaṭṭhānādayoti satipaṭṭhānasammappadhānaiddhipādā, ekacce ca maggadhammā saha na pavattanti, tasmā pāḷiyaṁ na vuttāti adhippāyo.",
  "tika-abh02t29:30_1": "Ete tāva ekasmiṁ ārammaṇe saha na pavattantīti na gaṇheyyuṁ, indriyabalāni kasmā na gahitānīti āha “pavatta…pe… hontī”ti.",
  "tika-abh02t29:30_2": "Evampi saddhindriyabalāni bojjhaṅgehi na saṅgayhantīti kathaṁ tesaṁ tadantogadhatāti codanaṁ sandhāyāha “pīti…pe…",
  "tika-abh02t29:30_3": "vuttattā”ti.",
  "tika-abh02t29:31_0": "523.Samantatoti sabbabhāgesu sabbesu abhikkamādīsu, sabbabhāgato vā tesu eva abhikkamādīsu atthānatthādisabbabhāgato sabbākārato.",
  "tika-abh02t29:31_1": "Sammāti aviparītaṁ yoniso.",
  "tika-abh02t29:31_2": "Samanti avisamaṁ, iṭṭhādiārammaṇe rāgādivisamarahitaṁ katvāti attho.",
  "tika-abh02t29:32_0": "Bhikkhā carīyati etthāti bhikkhācāro, bhikkhāya caraṇaṭṭhānaṁ, so eva gocaro, bhikkhāya caraṇameva vā sampajaññassa visayabhāvato gocaro, tasmiṁ bhikkhācāragocare.",
  "tika-abh02t29:32_1": "So pana abhikkamādibhedabhinnanti visesanavasena vuttaṁ “abhikkamādīsu panā”ti.",
  "tika-abh02t29:32_2": "Kammaṭṭhānasaṅkhāteti yogakammassa bhāvanāya pavattiṭṭhānasaṅkhāte ārammaṇe, bhāvanākammeyeva vā, yogino sukhavisesahetutāya vā kammaṭṭhānasaṅkhāte sampajaññassa visayabhāvena gocare.",
  "tika-abh02t29:32_3": "Abhikkamādīsūti abhikkamapaṭikkamādīsu ceva cīvarapārupanādīsu ca.",
  "tika-abh02t29:32_4": "Asammuyhanaṁ cittakiriyāvāyodhātuvipphāravaseneva tesaṁ pavatti, na aññathāti yāthāvato jānanaṁ.",
  "tika-abh02t29:33_0": "Kammaṭṭhānaṁ padhānaṁ katvāti cīvarapārupanādisarīrapariharaṇakiccakālepi kammaṭṭhānamanasikārameva padhānaṁ katvā.",
  "tika-abh02t29:34_0": "Tasmāti yasmā ussukkajāto hutvā ativiya maṁ yācasi, yasmā ca jīvitantarāyānaṁ dujjānataṁ vadasi, indriyāni ca te paripākaṁ gatāni, tasmā.",
  "tika-abh02t29:34_1": "Tihāti nipātamattaṁ. Te tayā.",
  "tika-abh02t29:34_2": "Evanti idāni vattabbākāraṁ vadati.",
  "tika-abh02t29:34_3": "Sikkhitabbanti adhisīlasikkhādīnaṁ tissannampi sikkhānaṁ vasena sikkhanaṁ kātabbaṁ.",
  "tika-abh02t29:34_4": "Yathā pana sikkhitabbaṁ, taṁ dassento “diṭṭhe diṭṭhamattaṁ bhavissatī”tiādimāha.",
  "tika-abh02t29:35_0": "Tattha diṭṭhe diṭṭhamattanti rūpāyatane cakkhuviññāṇena diṭṭhamattaṁ.",
  "tika-abh02t29:35_1": "Yathā hi cakkhuviññāṇaṁ rūpe rūpamattameva passati, na niccādisabhāvaṁ, evaṁ sesataṁdvārikaviññāṇehipi me ettha diṭṭhamattameva bhavissatīti sikkhitabbanti attho.",
  "tika-abh02t29:35_2": "Atha vā diṭṭhe diṭṭhaṁ nāma cakkhuviññāṇaṁ, rūpe rūpavijānananti attho.",
  "tika-abh02t29:35_3": "Mattāti pamāṇaṁ.",
  "tika-abh02t29:35_4": "Diṭṭhaṁ mattā etassāti diṭṭhamattaṁ, cakkhuviññāṇamattameva me cittaṁ bhavissatīti attho.",
  "tika-abh02t29:35_5": "Idaṁ vuttaṁ hoti –",
  "tika-abh02t29:35_6": "yathā āpāthagate rūpe cakkhuviññāṇaṁ na rajjati na dussati na muyhati, evaṁ rāgādivirahena cakkhuviññāṇamattameva me javanaṁ bhavissati, cakkhuviññāṇappamāṇeneva naṁ ṭhapessāmīti.",
  "tika-abh02t29:35_7": "Atha vā diṭṭhaṁ nāma cakkhuviññāṇena diṭṭharūpaṁ.",
  "tika-abh02t29:35_8": "Diṭṭhe diṭṭhaṁ nāma tattheva uppannaṁ sampaṭicchanasantīraṇavoṭṭhabbanasaṅkhātaṁ cittattayaṁ.",
  "tika-abh02t29:35_9": "Yathā taṁ na rajjati na dussati na muyhati, evaṁ āpāthagate rūpe teneva sampaṭicchanādippamāṇena javanaṁ uppādessāmi, nāssa taṁ pamāṇaṁ atikkamitvā rajjanādivasena uppajjituṁ dassāmīti evamettha attho daṭṭhabbo.",
  "tika-abh02t29:35_10": "Esa nayo sutamutesu.",
  "tika-abh02t29:35_11": "Mutanti ca tadārammaṇaviññāṇehi saddhiṁ gandharasaphoṭṭhabbāyatanaṁ veditabbaṁ.",
  "tika-abh02t29:35_12": "Viññāte viññātamattanti ettha pana viññātaṁ nāma manodvārāvajjanena viññātārammaṇaṁ, tasmiṁ viññāte.",
  "tika-abh02t29:35_13": "Viññātamattanti āvajjanappamāṇaṁ.",
  "tika-abh02t29:35_14": "Yathā āvajjanaṁ na rajjati na dussati na muyhati, evaṁ rajjanādivasena uppajjituṁ adatvā āvajjanappamāṇeneva cittaṁ ṭhapessāmīti ayamettha attho.",
  "tika-abh02t29:35_15": "Evañhi te bāhiya sikkhitabbanti evaṁ imāya paṭipadāya tayā bāhiya tissannaṁ sikkhānaṁ anupavattanavasena sikkhitabbaṁ.",
  "tika-abh02t29:35_16": "Iti bhagavā bāhiyassa saṁkhittarucitāya chahi viññāṇakāyehi saddhiṁ chaḷārammaṇabhedabhinnaṁ vipassanāvisayaṁ diṭṭhādīhi catūhi koṭṭhāsehi vibhajitvā tatthassa ñātatīraṇapariññaṁ dasseti.",
  "tika-abh02t29:36_0": "Kathaṁ?",
  "tika-abh02t29:36_1": "Ettha hi rūpāyatanaṁ passitabbaṭṭhena diṭṭhaṁ nāma, cakkhuviññāṇaṁ pana saddhiṁ taṁdvārikaviññāṇehi dassanaṭṭhena, tadubhayampi yathāpaccayaṁ pavattamānaṁ dhammamattameva, na ettha koci kattā vā kāretā vā.",
  "tika-abh02t29:36_2": "Yato taṁ hutvā abhāvaṭṭhena aniccaṁ, udayabbayapaṭipīḷanaṭṭhena dukkhaṁ, avasavattanaṭṭhena anattāti kuto tattha paṇḍitassa rajjanādīnaṁ okāsoti ayañhettha adhippāyo.",
  "tika-abh02t29:36_3": "Esa nayo sutādīsupi.",
  "tika-abh02t29:37_0": "Idāni ñātatīraṇapariññāsu patiṭṭhitassa upari saha phalena pahānapariññaṁ dassetuṁ “yato kho te bāhiyā”tiādi āraddhaṁ.",
  "tika-abh02t29:37_1": "Tattha yatoti yadā, yasmā vā.",
  "tika-abh02t29:37_2": "Teti tava.",
  "tika-abh02t29:37_3": "Tatoti tadā, tasmā vā.",
  "tika-abh02t29:37_4": "Tenāti tena diṭṭhādinā, diṭṭhādipaṭibaddhena vā rāgādinā.",
  "tika-abh02t29:37_5": "Idaṁ vuttaṁ hoti –",
  "tika-abh02t29:37_6": "bāhiya, tava yasmiṁ kāle, yena vā kāraṇena diṭṭhādīsu mayā vuttavidhiṁ paṭipajjantassa aviparītasabhāvāvabodhena diṭṭhādimattaṁ bhavissati, tasmiṁ kāle, tena vā kāraṇena tvaṁ tena diṭṭhādipaṭibaddhena rāgādinā saha na bhavissasi, ratto vā duṭṭho vā mūḷho vā na bhavissasi pahīnarāgādikattā, tena vā diṭṭhādinā saha paṭibaddho na bhavissasīti.",
  "tika-abh02t29:37_7": "Tato tvaṁ, bāhiya, na tatthāti yadā, yasmā vā tvaṁ tena rāgena vā ratto, dosena vā duṭṭho, mohena vā mūḷho na bhavissasi, tadā, tasmā vā tvaṁ tattha diṭṭhādike na bhavissasi, tasmiṁ diṭṭhe vā sutamutaviññāte vā “etaṁ mama, esohamasmi, eso me attā”ti taṇhāmānadiṭṭhīhi allīno patiṭṭhito na bhavissasi.",
  "tika-abh02t29:37_8": "Ettāvatā pahānapariññaṁ matthakaṁ pāpetvā khīṇāsavabhūmi dassitā.",
  "tika-abh02t29:37_9": "Tato tvaṁ, bāhiya, nevidha, na huraṁ, na ubhayamantarenāti yadā tvaṁ, bāhiya, tena rāgādinā tattha diṭṭhādīsu paṭibaddho na bhavissasi, tadā tvaṁ neva idha loke, na paraloke, na ubhayattha hosi.",
  "tika-abh02t29:37_10": "Esevanto dukkhassāti kilesadukkhassa, vaṭṭadukkhassa ca ayameva anto ayaṁ paricchedo parivaṭumabhāvoti ayameva hi ettha attho.",
  "tika-abh02t29:37_11": "Ye pana “ubhayamantarenā”ti padaṁ gahetvā antarābhavaṁ nāma icchanti, tesaṁ taṁ micchā.",
  "tika-abh02t29:37_12": "Tattha yaṁ vattabbaṁ, taṁ parato antarābhavakathāyaṁ āvi bhavissati.",
  "tika-abh02t29:38_0": "Etesanti atiharaṇavītiharaṇānaṁ.",
  "tika-abh02t29:39_0": "“Tattha hī”tiādinā pañcaviññāṇavīthiyaṁ puretaraṁ pavattaayonisomanasikāravasena āvajjanādīnaṁ ayoniso āvajjanādinā iṭṭhādiārammaṇe lobhādippavattimattaṁ hoti, na pana itthipurisādivikappagāho, manodvāreyeva pana so hotīti dasseti.",
  "tika-abh02t29:39_1": "Tassāti “itthī, puriso”ti rajjanādikassa.",
  "tika-abh02t29:39_2": "Bhavaṅgādīti bhavaṅgaāvajjanadassanāni, sampaṭicchanasantīraṇavoṭṭhabbanapañcadvārikajavanañca.",
  "tika-abh02t29:39_3": "Apubbatittaratāvasenāti apubbatāittarabhāvānaṁ vasena.",
  "tika-abh02t29:40_0": "Atiharatīti mukhadvāraṁ atikkamitvā harati.",
  "tika-abh02t29:40_1": "Taṁtaṁvijānananipphādakoti tassa tassa pariyesanādivisayassa, vijānanassa ca nipphādako.",
  "tika-abh02t29:40_2": "Yena hi payogena pariyesanādi nipphajjati, so tabbisayaṁ vijānanampi nipphādeti nāma hoti.",
  "tika-abh02t29:40_3": "Sammāpaṭipattinti dhammesu aviparītapaṭipattiṁ yathābhūtāvabodhaṁ.",
  "tika-abh02t29:41_0": "Gamanepīti gamanapayogepi.",
  "tika-abh02t29:41_1": "Atiharaṇaṁ yathāṭhitasseva kāyassa icchitadesābhimukhakaraṇaṁ.",
  "tika-abh02t29:41_2": "Gamanaṁ desantaruppatti.",
  "tika-abh02t29:41_3": "Vakkhamānoti “abhikkante paṭikkanteti…pe…",
  "tika-abh02t29:41_4": "addhāgamanavasena kathito.",
  "tika-abh02t29:41_5": "Gate ṭhite nisinneti ettha vihāre cuṇṇikapāduddhārairiyāpathavasena kathito”ti vakkhamāno viseso.",
  "tika-abh02t29:42_0": "Pavatteti caṅkamādīsu pavatte rūpārūpadhamme. Pariggaṇhantassa aniccādito.",
  "tika-abh02t29:43_0": "Kāyikakiriyādinibbattakajavanaṁ phalūpacārena “kāyādikiriyāmaya”nti vuttaṁ.",
  "tika-abh02t29:43_1": "Kiriyāsamuṭṭhitattāti pana kāraṇūpacārena.",
  "tika-abh02t29:44_0": "526.Kammaṭṭhānaupāsanassāti kammaṭṭhānabhāvanāya. Yogapathanti bhāvanāyoggakiriyāya pavattanamaggaṁ.",
  "tika-abh02t29:45_0": "537.Kāyādīsūti kāyavedanācittadhammesu.",
  "tika-abh02t29:45_1": "Suṭṭhu pavattiyāti asubhānupassanādivasena pavattiyā.",
  "tika-abh02t29:45_2": "Niyyānasabhāvo sammāsatitā eva.",
  "tika-abh02t29:45_3": "Upaṭṭhānanti satiṁ kiccato dasseti.",
  "tika-abh02t29:45_4": "Ettha ca yathāvutto pariggaho jāto etissāti pariggahitā, taṁ pariggahitaṁ niyyānabhūtaṁ satiṁ katvāti attho veditabbo.",
  "tika-abh02t29:46_0": "542-3. Pakuppanaṁ idha vikārāpattibhāvo.",
  "tika-abh02t29:47_0": "550.Tappaṭipakkhasaññāti thinamiddhapaṭipakkhasaññā.",
  "tika-abh02t29:47_1": "Sā atthato tadaṅgādivasena thinamiddhavinodanākārappavattā kusalavitakkasampayuttasaññā, tathābhūto vā cittuppādo saññāsīsena vuttoti veditabbo.",
  "tika-abh02t29:48_0": "553.Sārambhanti ārambhavantaṁ, sahārambhanti attho.",
  "tika-abh02t29:48_1": "Nirāvaraṇābhogā thinamiddhandhakāravigamena nirāvaraṇasamannāhārasaññā.",
  "tika-abh02t29:48_2": "Vivaṭā appaṭicchādanā.",
  "tika-abh02t29:49_0": "564.Tattha tatthāti “iminā pātimokkhasaṁvarena upeto hotī”tiādīsu.",
  "tika-abh02t29:50_0": "588.",
  "tika-abh02t29:50_1": "Yathā kenaci nikkujjitaṁ “idaṁ nāmeta”nti pakatiñāṇena na ñāyati, evaṁ sabbappakārena aviditaṁ nikkujjitaṁ viya hotīti āha “sabbathā aññātatā nikkujjitabhāvo”ti.",
  "tika-abh02t29:50_2": "Niravasesaparicchindanābhāvoti duviññeyyatāya niravasesato paricchinditabbatābhāvo, paricchindikābhāvo vā.",
  "tika-abh02t29:50_3": "Ekadeseneva hi gambhīraṁ ñāyati.",
  "tika-abh02t29:51_0": "Ācikkhantītiādito paribyattaṁ kathenti.",
  "tika-abh02t29:51_1": "Desentīti upadisanavasena vadanti, pabodhenti vā.",
  "tika-abh02t29:51_2": "Paññāpentīti pajānāpenti, saṁpakāsentīti attho.",
  "tika-abh02t29:51_3": "Paṭṭhapentīti pakārehi asaṅkarato ṭhapenti.",
  "tika-abh02t29:51_4": "Vivarantīti vivaṭaṁ karonti.",
  "tika-abh02t29:51_5": "Vibhajantīti vibhattaṁ karonti.",
  "tika-abh02t29:51_6": "Uttānīkarontīti anuttānaṁ gambhīraṁ uttānaṁ pākaṭaṁ karonti.",
  "tika-abh02t29:51_7": "Ettha ca “paññāpentī”tiādīhi chahi padehi atthapadāni dassitāni.",
  "tika-abh02t29:51_8": "“Ācikkhanti desentī”ti pana dvīhi padehi byañjanapadānīti evaṁ atthabyañjanapadasampannāya uḷārāya pasaṁsāya pasaṁsanaṁ dasseti.",
  "tika-abh02t29:51_9": "Yaṁ panetesu atthabyañjanapadesu vattabbaṁ, taṁ nettiaṭṭhakathāyaṁ vitthārato vuttameva, tasmā tattha vuttanayeneva veditabbaṁ.",
  "tika-abh02t29:52_0": "602.Etthevayojetabbaṁ tassa heṭṭhābhūmisamatikkamanamukhena bhūmivisesādhigamupāyadīpanato.",
  "tika-abh02t29:52_1": "Sabbatthāpīti “rūpasaññānaṁ samatikkamā, ākāsānañcāyatanaṁ samatikkammā”ti sabbesupi samatikkamavacanesu.",
  "tika-abh02t29:53_0": "610.Taṁyeva ākāsaṁ phuṭaṁ viññāṇanti taṁyeva kasiṇugghāṭimākāsaṁ “ananta”nti manasikārena phuṭaṁ pharitvā ṭhitaṁ paṭhamāruppaviññāṇaṁ “anantaṁ viññāṇa”nti manasi karotīti attho.",
  "tika-abh02t29:53_1": "Dutiyavikappe pana sāmaññajotanā visese tiṭṭhatīti “phuṭa”nti iminā viññāṇameva vuttanti phuṭaṁ viññāṇanti paṭhamāruppaviññāṇamāha.",
  "tika-abh02t29:53_2": "Tañhi ākāsassa sapharaṇakaviññāṇaṁ.",
  "tika-abh02t29:53_3": "Viññāṇenāti ca karaṇatthe karaṇavacanaṁ, tañca dutiyāruppaviññāṇaṁ vadatīti āha “viññāṇañcāyatanaviññāṇena manasi karotī”ti.",
  "tika-abh02t29:53_4": "Tenāti paṭhamāruppaviññāṇena.",
  "tika-abh02t29:53_5": "Gahitākāranti anantapharaṇavasena gahitākāraṁ.",
  "tika-abh02t29:53_6": "Manasi karotīti dutiyāruppaparikammamanasikārena manasi karoti.",
  "tika-abh02t29:53_7": "Evanti yathāvuttākāraṁ kasiṇugghāṭimākāse paṭhamāruppaviññāṇena anantapharaṇavasena yo gahitākāro, taṁ manasi karontaṁyeva.",
  "tika-abh02t29:53_8": "Taṁ viññāṇanti taṁ dutiyāruppaviññāṇaṁ.",
  "tika-abh02t29:53_9": "Anantaṁ pharatīti “ananta”nti pharati, tasmā dutiyoyevattho yuttoti.",
  "tika-abh02t29:53_10": "“Yañhī”tiādinā yathāvuttamatthaṁ pākaṭaṁ karoti.",
  "tika-abh02t29:53_11": "Taṁpharaṇākārasahitanti tasmiṁ ākāse pharaṇākārasahitaṁ.",
  "tika-abh02t29:53_12": "Viññāṇanti paṭhamāruppaviññāṇaṁ.",
  "tika-abh02t29:54_0": "615.Pubbeti dutiyāruppaparikammakāle.",
  "tika-abh02t29:54_1": "Yaṁ “anantaṁ viññāṇa”nti manasi kataṁ, taṁyeva paṭhamāruppaviññāṇameva.",
  "tika-abh02t29:54_2": "Taṁyeva hi abhāveti.",
  "tika-abh02t29:54_3": "Ārammaṇātikkamavasena hi etā samāpattiyo laddhabbāti.",
  "tika-abh02t29:55_0": "Niddesavaṇṇanā niṭṭhitā.",
  "tika-abh02t29:56_0": "Suttantabhājanīyavaṇṇanā niṭṭhitā.",
  "tika-abh02t29:57_0": "2. Abhidhammabhājanīyavaṇṇanā",
  "tika-abh02t29:58_0": "623.",
  "tika-abh02t29:58_1": "Catukkanaye dutiyajjhānameva yesaṁ vicāro oḷārikato na upaṭṭhāti, yesañca upaṭṭhāti, tesaṁ vasena dvidhā bhinditvā desitanti catukkanayato pañcakanayo nīhatoti āha “uddhaṭānaṁyeva catunnaṁ…pe…",
  "tika-abh02t29:58_2": "dassanato cā”ti.",
  "tika-abh02t29:59_0": "Abhidhammabhājanīyavaṇṇanā niṭṭhitā.",
  "tika-abh02t29:60_0": "3. Pañhapucchakavaṇṇanā",
  "tika-abh02t29:61_0": "640.Tīsūti paṭhamādīsu tīsu.",
  "tika-abh02t29:61_1": "Catukkanayena hi taṁ vuttaṁ.",
  "tika-abh02t29:61_2": "Evaṁkoṭṭhāsikāti appamāṇāti vuttā.",
  "tika-abh02t29:61_3": "Tenāha “lokuttarabhūtā evāti adhippāyo”ti.",
  "tika-abh02t29:61_4": "Paricchinnākāsa…pe…",
  "tika-abh02t29:61_5": "catutthānaṁ vaṭṭavipassanāpādakattā “sabbatthapādakacatutthe saṅgahitānī”ti vuttaṁ.",
  "tika-abh02t29:62_0": "Ayaṁ kathāti parittārammaṇādikathā.",
  "tika-abh02t29:62_1": "Heṭṭhimo ariyo uparimassa ariyassa lokuttaracittāni paṭivijjhituṁ na sakkotīti vuttaṁ “na ca…pe…",
  "tika-abh02t29:62_2": "sakkotī”ti.",
  "tika-abh02t29:63_0": "“Kiriyato dvādasanna”nti ca pāṭho atthi.",
  "tika-abh02t29:63_1": "Saha vadati lokuttaraphalacatutthatāsāmaññenāti adhippāyo.",
  "tika-abh02t29:63_2": "Idha sabbasaddassa padesasabbavācibhāvato ekadesassa asambhavepi sabbatthapādakatā eva veditabbāti dassetuṁ “sabbattha…pe…",
  "tika-abh02t29:63_3": "daṭṭhabba”nti āha.",
  "tika-abh02t29:63_4": "Paricchinnākāsakasiṇacatutthādīnīti ādi-saddena ānāpānacatutthādayo saṅgahitā.",
  "tika-abh02t29:63_5": "Navattabbatāyāti navattabbārammaṇatāya.",
  "tika-abh02t29:64_0": "Nibbānañcāti vattabbaṁ tadārammaṇassāpi bahiddhārammaṇabhāvato.",
  "tika-abh02t29:65_0": "“Sasantānagatampī”ti idaṁ rūpa-saddena, kamma-saddena ca sambandhitabbaṁ “sasantānagatampi apākaṭaṁ rūpaṁ dibbacakkhu viya sasantānagatampi apākaṭaṁ kammaṁ vibhāvetī”ti.",
  "tika-abh02t29:65_1": "Pākaṭe pana sasantānagate rūpe, kamme ca abhiññāñāṇena payojanaṁ natthīti “apākaṭa”nti visesetvā vuttaṁ.",
  "tika-abh02t29:66_0": "Pañhapucchakavaṇṇanā niṭṭhitā.",
  "tika-abh02t29:67_0": "Jhānavibhaṅgavaṇṇanā niṭṭhitā."
}