{
  "pli-tv-bu-vb-pc3:0.1_0": "Theravāda Vinaya",
  "pli-tv-bu-vb-pc3:0.2_0": "Mahāvibhaṅga",
  "pli-tv-bu-vb-pc3:0.3_0": "Pācittiyakaṇḍa",
  "pli-tv-bu-vb-pc3:0.4_0": "Musāvādavagga",
  "pli-tv-bu-vb-pc3:0.5_0": "3. Pesuññasikkhāpada",
  "pli-tv-bu-vb-pc3:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc3:1.2_0": "Tena kho pana samayena chabbaggiyā bhikkhū bhikkhūnaṁ bhaṇḍanajātānaṁ kalahajātānaṁ vivādāpannānaṁ pesuññaṁ upasaṁharanti;",
  "pli-tv-bu-vb-pc3:1.3_0": "imassa sutvā amussa akkhāyanti, imassa bhedāya; amussa sutvā imassa akkhāyanti, amussa bhedāya.",
  "pli-tv-bu-vb-pc3:1.4_0": "Tena anuppannāni ceva bhaṇḍanāni uppajjanti, uppannāni ca bhaṇḍanāni bhiyyobhāvāya vepullāya saṁvattanti.",
  "pli-tv-bu-vb-pc3:1.5_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc3:1.6_0": "“kathañhi nāma chabbaggiyā bhikkhū bhikkhūnaṁ bhaṇḍanajātānaṁ kalahajātānaṁ vivādāpannānaṁ pesuññaṁ upasaṁharissanti, imassa sutvā amussa akkhāyissanti, imassa bhedāya;",
  "pli-tv-bu-vb-pc3:1.7_0": "amussa sutvā imassa akkhāyissanti, amussa bhedāya.",
  "pli-tv-bu-vb-pc3:1.8_0": "Tena anuppannāni ceva bhaṇḍanāni uppajjanti, uppannāni ca bhaṇḍanāni bhiyyobhāvāya vepullāya saṁvattantī”ti.",
  "pli-tv-bu-vb-pc3:1.9_0": "Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-pc3:1.10_0": "“saccaṁ kira tumhe, bhikkhave, bhikkhūnaṁ bhaṇḍanajātānaṁ kalahajātānaṁ vivādāpannānaṁ pesuññaṁ upasaṁharatha, imassa sutvā amussa akkhāyatha, imassa bhedāya, amussa sutvā imassa akkhāyatha, amussa bhedāya?",
  "pli-tv-bu-vb-pc3:1.11_0": "Tena anuppannāni ceva bhaṇḍanāni uppajjanti, uppannāni ca bhaṇḍanāni bhiyyobhāvāya vepullāya saṁvattantī”ti?",
  "pli-tv-bu-vb-pc3:1.12_0": "“Saccaṁ, bhagavā”ti.",
  "pli-tv-bu-vb-pc3:1.13_0": "Vigarahi buddho bhagavā …pe…",
  "pli-tv-bu-vb-pc3:1.14_0": "kathañhi nāma tumhe, moghapurisā, bhikkhūnaṁ bhaṇḍanajātānaṁ kalahajātānaṁ vivādāpannānaṁ pesuññaṁ upasaṁharissatha.",
  "pli-tv-bu-vb-pc3:1.15_0": "Imassa sutvā amussa akkhāyissatha, imassa bhedāya.",
  "pli-tv-bu-vb-pc3:1.15_1": "Amussa sutvā imassa akkhāyissatha, amussa bhedāya.",
  "pli-tv-bu-vb-pc3:1.16_0": "Tena anuppannāni ceva bhaṇḍanāni uppajjanti, uppannāni ca bhaṇḍanāni bhiyyobhāvāya vepullāya saṁvattanti.",
  "pli-tv-bu-vb-pc3:1.17_0": "Netaṁ, moghapurisā, appasannānaṁ vā pasādāya.",
  "pli-tv-bu-vb-pc3:1.18_0": "Pasannānaṁ vā bhiyyobhāvāya …pe…",
  "pli-tv-bu-vb-pc3:1.19_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc3:1.20.1_0": "“Bhikkhupesuññe pācittiyan”ti.",
  "pli-tv-bu-vb-pc3:2.1.1_0": "Pesuññaṁ nāma",
  "pli-tv-bu-vb-pc3:2.1.2_0": "dvīhākārehi pesuññaṁ hoti— piyakamyassa vā bhedādhippāyassa vā.",
  "pli-tv-bu-vb-pc3:2.1.3_0": "Dasahākārehi pesuññaṁ upasaṁharati— jātitopi, nāmatopi, gottatopi, kammatopi, sippatopi, ābādhatopi, liṅgatopi, kilesatopi, āpattitopi, akkosatopi.",
  "pli-tv-bu-vb-pc3:2.1.4.1_0": "Jāti nāma",
  "pli-tv-bu-vb-pc3:2.1.5_0": "dve jātiyo— hīnā ca jāti ukkaṭṭhā ca jāti.",
  "pli-tv-bu-vb-pc3:2.1.6_0": "Hīnā nāma jāti—",
  "pli-tv-bu-vb-pc3:2.1.7_0": "caṇḍālajāti venajāti nesādajāti rathakārajāti pukkusajāti. Esā hīnā nāma jāti.",
  "pli-tv-bu-vb-pc3:2.1.8_0": "Ukkaṭṭhā nāma jāti—",
  "pli-tv-bu-vb-pc3:2.1.9_0": "khattiyajāti brāhmaṇajāti. Esā ukkaṭṭhā nāma jāti.",
  "pli-tv-bu-vb-pc3:2.1.10_0": "…pe….",
  "pli-tv-bu-vb-pc3:2.1.11_0": "Akkoso nāma",
  "pli-tv-bu-vb-pc3:2.1.12_0": "dve akkosā— hīno ca akkoso ukkaṭṭho ca akkoso.",
  "pli-tv-bu-vb-pc3:2.1.13_0": "Hīno nāma akkoso—",
  "pli-tv-bu-vb-pc3:2.1.14_0": "“oṭṭhosi, meṇḍosi, goṇosi, gadrabhosi, tiracchānagatosi, nerayikosi;",
  "pli-tv-bu-vb-pc3:2.1.14_1": "natthi tuyhaṁ sugati;",
  "pli-tv-bu-vb-pc3:2.1.14_2": "duggatiyeva tuyhaṁ pāṭikaṅkhā”ti, yakārena vā bhakārena vā kāṭakoṭacikāya vā.",
  "pli-tv-bu-vb-pc3:2.1.14_3": "Eso hīno nāma akkoso.",
  "pli-tv-bu-vb-pc3:2.1.15_0": "Ukkaṭṭho nāma akkoso—",
  "pli-tv-bu-vb-pc3:2.1.16_0": "“paṇḍitosi, byattosi, medhāvīsi, bahussutosi, dhammakathikosi;",
  "pli-tv-bu-vb-pc3:2.1.16_1": "natthi tuyhaṁ duggati;",
  "pli-tv-bu-vb-pc3:2.1.16_2": "sugatiyeva tuyhaṁ pāṭikaṅkhā”ti.",
  "pli-tv-bu-vb-pc3:2.1.16_3": "Eso ukkaṭṭho nāma akkoso.",
  "pli-tv-bu-vb-pc3:2.2.1_0": "Upasampanno upasampannassa sutvā upasampannassa pesuññaṁ upasaṁharati— “itthannāmo taṁ ‘caṇḍālo veno nesādo rathakāro pukkuso’ti bhaṇatī”ti.",
  "pli-tv-bu-vb-pc3:2.2.1_1": "Āpatti vācāya, vācāya pācittiyassa.",
  "pli-tv-bu-vb-pc3:2.2.2_0": "Upasampanno upasampannassa sutvā upasampannassa pesuññaṁ upasaṁharati— “itthannāmo taṁ ‘khattiyo brāhmaṇo’ti bhaṇatī”ti.",
  "pli-tv-bu-vb-pc3:2.2.2_1": "Āpatti vācāya, vācāya pācittiyassa.",
  "pli-tv-bu-vb-pc3:2.2.3_0": "Upasampanno upasampannassa sutvā upasampannassa pesuññaṁ upasaṁharati— “itthannāmo taṁ ‘avakaṇṇako javakaṇṇako dhaniṭṭhako saviṭṭhako kulavaḍḍhako’ti bhaṇatī”ti.",
  "pli-tv-bu-vb-pc3:2.2.3_1": "Āpatti vācāya, vācāya pācittiyassa.",
  "pli-tv-bu-vb-pc3:2.2.4_0": "Upasampanno upasampannassa sutvā upasampannassa pesuññaṁ upasaṁharati— “itthannāmo taṁ ‘buddharakkhito dhammarakkhito saṅgharakkhito’ti bhaṇatī”ti.",
  "pli-tv-bu-vb-pc3:2.2.4_1": "Āpatti vācāya, vācāya pācittiyassa.",
  "pli-tv-bu-vb-pc3:2.2.5_0": "Upasampanno upasampannassa sutvā upasampannassa pesuññaṁ upasaṁharati— “itthannāmo taṁ ‘kosiyo bhāradvājo’ti bhaṇatī”ti.",
  "pli-tv-bu-vb-pc3:2.2.5_1": "Āpatti vācāya, vācāya pācittiyassa.",
  "pli-tv-bu-vb-pc3:2.2.6_0": "Upasampanno upasampannassa sutvā upasampannassa pesuññaṁ upasaṁharati— “itthannāmo taṁ ‘gotamo moggallāno kaccāno vāsiṭṭho’ti bhaṇatī”ti.",
  "pli-tv-bu-vb-pc3:2.2.6_1": "Āpatti vācāya, vācāya pācittiyassa.",
  "pli-tv-bu-vb-pc3:2.2.7_0": "Upasampanno upasampannassa sutvā upasampannassa pesuññaṁ upasaṁharati— “itthannāmo taṁ ‘koṭṭhako pupphachaḍḍako’ti bhaṇatī”ti.",
  "pli-tv-bu-vb-pc3:2.2.7_1": "Āpatti vācāya, vācāya pācittiyassa.",
  "pli-tv-bu-vb-pc3:2.2.8_0": "Upasampanno upasampannassa sutvā upasampannassa pesuññaṁ upasaṁharati— “itthannāmo taṁ ‘kassako vāṇijo gorakkho’ti bhaṇatī”ti.",
  "pli-tv-bu-vb-pc3:2.2.8_1": "Āpatti vācāya, vācāya pācittiyassa.",
  "pli-tv-bu-vb-pc3:2.2.9_0": "Upasampanno upasampannassa sutvā upasampannassa pesuññaṁ upasaṁharati— “itthannāmo taṁ ‘naḷakāro kumbhakāro pesakāro cammakāro nahāpito’ti bhaṇatī”ti.",
  "pli-tv-bu-vb-pc3:2.2.9_1": "Āpatti vācāya, vācāya pācittiyassa.",
  "pli-tv-bu-vb-pc3:2.2.10_0": "Upasampanno upasampannassa sutvā upasampannassa pesuññaṁ upasaṁharati— “itthannāmo taṁ ‘muddiko gaṇako lekhako’ti bhaṇatī”ti.",
  "pli-tv-bu-vb-pc3:2.2.10_1": "Āpatti vācāya, vācāya pācittiyassa.",
  "pli-tv-bu-vb-pc3:2.2.11_0": "Upasampanno upasampannassa sutvā upasampannassa pesuññaṁ upasaṁharati— “itthannāmo taṁ ‘kuṭṭhiko gaṇḍiko kilāsiko sosiko apamāriko’ti bhaṇatī”ti.",
  "pli-tv-bu-vb-pc3:2.2.11_1": "Āpatti vācāya, vācāya pācittiyassa.",
  "pli-tv-bu-vb-pc3:2.2.12_0": "Upasampanno upasampannassa sutvā upasampannassa pesuññaṁ upasaṁharati— “itthannāmo taṁ ‘madhumehiko’ti bhaṇatī”ti.",
  "pli-tv-bu-vb-pc3:2.2.12_1": "Āpatti vācāya, vācāya pācittiyassa.",
  "pli-tv-bu-vb-pc3:2.2.13_0": "Upasampanno upasampannassa sutvā upasampannassa pesuññaṁ upasaṁharati— “itthannāmo taṁ ‘atidīgho atirasso atikaṇho accodāto’ti bhaṇatī”ti.",
  "pli-tv-bu-vb-pc3:2.2.13_1": "Āpatti vācāya, vācāya pācittiyassa.",
  "pli-tv-bu-vb-pc3:2.2.14_0": "Upasampanno upasampannassa sutvā upasampannassa pesuññaṁ upasaṁharati— “itthannāmo taṁ ‘nātidīgho nātirasso nātikaṇho nāccodāto’ti bhaṇatī”ti.",
  "pli-tv-bu-vb-pc3:2.2.14_1": "Āpatti vācāya, vācāya pācittiyassa.",
  "pli-tv-bu-vb-pc3:2.2.15_0": "Upasampanno upasampannassa sutvā upasampannassa pesuññaṁ upasaṁharati— “itthannāmo taṁ ‘rāgapariyuṭṭhito dosapariyuṭṭhito mohapariyuṭṭhito’ti bhaṇatī”ti.",
  "pli-tv-bu-vb-pc3:2.2.15_1": "Āpatti vācāya, vācāya pācittiyassa.",
  "pli-tv-bu-vb-pc3:2.2.16_0": "Upasampanno upasampannassa sutvā upasampannassa pesuññaṁ upasaṁharati— “itthannāmo taṁ ‘vītarāgo vītadoso vītamoho’ti bhaṇatī”ti.",
  "pli-tv-bu-vb-pc3:2.2.16_1": "Āpatti vācāya, vācāya pācittiyassa.",
  "pli-tv-bu-vb-pc3:2.2.17_0": "Upasampanno upasampannassa sutvā upasampannassa pesuññaṁ upasaṁharati— “itthannāmo taṁ ‘pārājikaṁ ajjhāpanno, saṅghādisesaṁ ajjhāpanno, thullaccayaṁ ajjhāpanno, pācittiyaṁ ajjhāpanno, pāṭidesanīyaṁ ajjhāpanno, dukkaṭaṁ ajjhāpanno, dubbhāsitaṁ ajjhāpanno’ti bhaṇatī”ti.",
  "pli-tv-bu-vb-pc3:2.2.17_1": "Āpatti vācāya, vācāya pācittiyassa.",
  "pli-tv-bu-vb-pc3:2.2.18_0": "Upasampanno upasampannassa sutvā upasampannassa pesuññaṁ upasaṁharati— “itthannāmo taṁ ‘sotāpanno’ti bhaṇatī”ti.",
  "pli-tv-bu-vb-pc3:2.2.18_1": "Āpatti vācāya, vācāya pācittiyassa.",
  "pli-tv-bu-vb-pc3:2.2.19_0": "Upasampanno upasampannassa sutvā upasampannassa pesuññaṁ upasaṁharati— “itthannāmo taṁ ‘oṭṭho meṇḍo goṇo gadrabho tiracchānagato nerayiko, natthi tassa sugati, duggatiyeva tassa pāṭikaṅkhā’ti bhaṇatī”ti.",
  "pli-tv-bu-vb-pc3:2.2.19_1": "Āpatti vācāya, vācāya pācittiyassa.",
  "pli-tv-bu-vb-pc3:2.2.20_0": "Upasampanno upasampannassa sutvā upasampannassa pesuññaṁ upasaṁharati— “itthannāmo taṁ ‘paṇḍito byatto medhāvī bahussuto dhammakathiko, natthi tassa duggati, sugatiyeva tassa pāṭikaṅkhā’ti bhaṇatī”ti.",
  "pli-tv-bu-vb-pc3:2.2.20_1": "Āpatti vācāya, vācāya pācittiyassa.",
  "pli-tv-bu-vb-pc3:2.2.21.1_0": "Upasampanno upasampannassa sutvā upasampannassa pesuññaṁ upasaṁharati— “itthannāmo ‘santi idhekacce caṇḍālā venā nesādā rathakārā, pukkusā’ti bhaṇati, na so aññaṁ bhaṇati, taññeva bhaṇatī”ti.",
  "pli-tv-bu-vb-pc3:2.2.21.1_1": "Āpatti vācāya, vācāya dukkaṭassa.",
  "pli-tv-bu-vb-pc3:2.2.22_0": "Upasampanno upasampannassa sutvā upasampannassa pesuññaṁ upasaṁharati— “itthannāmo ‘santi idhekacce khattiyā brāhmaṇā’ti bhaṇati, na so aññaṁ bhaṇati, taññeva bhaṇatī”ti.",
  "pli-tv-bu-vb-pc3:2.2.22_1": "Āpatti vācāya, vācāya dukkaṭassa …pe….",
  "pli-tv-bu-vb-pc3:2.2.23_0": "Upasampanno upasampannassa sutvā upasampannassa pesuññaṁ upasaṁharati— “itthannāmo ‘santi idhekacce paṇḍitā byattā medhāvī bahussutā dhammakathikā, natthi tesaṁ duggati, sugatiyeva tesaṁ pāṭikaṅkhā’ti bhaṇati, na so aññaṁ bhaṇati, taññeva bhaṇatī”ti.",
  "pli-tv-bu-vb-pc3:2.2.23_1": "Āpatti vācāya, vācāya dukkaṭassa.",
  "pli-tv-bu-vb-pc3:2.2.24_0": "Upasampanno upasampannassa sutvā upasampannassa pesuññaṁ upasaṁharati— “itthannāmo ‘ye nūna caṇḍālā venā nesādā rathakārā pukkusā’ti bhaṇati, na so aññaṁ bhaṇati, taññeva bhaṇatī”ti.",
  "pli-tv-bu-vb-pc3:2.2.24_1": "Āpatti vācāya, vācāya dukkaṭassa.",
  "pli-tv-bu-vb-pc3:2.2.25_0": "Upasampanno upasampannassa sutvā upasampannassa pesuññaṁ upasaṁharati— “itthannāmo ‘ye nūna paṇḍitā byattā medhāvī bahussutā dhammakathikā’ti bhaṇati, na so aññaṁ bhaṇati, taññeva bhaṇatī”ti.",
  "pli-tv-bu-vb-pc3:2.2.25_1": "Āpatti vācāya, vācāya dukkaṭassa.",
  "pli-tv-bu-vb-pc3:2.2.26_0": "Upasampanno upasampannassa sutvā upasampannassa pesuññaṁ upasaṁharati— “itthannāmo ‘na mayaṁ caṇḍālā venā nesādā rathakārā pukkusā’ti bhaṇati, na so aññaṁ bhaṇati, taññeva bhaṇatī”ti.",
  "pli-tv-bu-vb-pc3:2.2.26_1": "Āpatti vācāya, vācāya dukkaṭassa.",
  "pli-tv-bu-vb-pc3:2.2.27_0": "Upasampanno upasampannassa sutvā upasampannassa pesuññaṁ upasaṁharati— “itthannāmo ‘na mayaṁ paṇḍitā byattā medhāvī bahussutā dhammakathikā, natthamhākaṁ duggati, sugatiyeva amhākaṁ pāṭikaṅkhā’ti bhaṇati, na so aññaṁ bhaṇati, taññeva bhaṇatī”ti.",
  "pli-tv-bu-vb-pc3:2.2.27_1": "Āpatti vācāya, vācāya dukkaṭassa.",
  "pli-tv-bu-vb-pc3:2.3.1_0": "Upasampanno upasampannassa sutvā upasampannassa pesuññaṁ upasaṁharati;",
  "pli-tv-bu-vb-pc3:2.3.1_1": "āpatti vācāya, vācāya pācittiyassa.",
  "pli-tv-bu-vb-pc3:2.3.2_0": "Upasampanno upasampannassa sutvā anupasampannassa pesuññaṁ upasaṁharati, āpatti dukkaṭassa.",
  "pli-tv-bu-vb-pc3:2.3.3_0": "Upasampanno anupasampannassa sutvā upasampannassa pesuññaṁ upasaṁharati, āpatti dukkaṭassa.",
  "pli-tv-bu-vb-pc3:2.3.4_0": "Upasampanno anupasampannassa sutvā anupasampannassa pesuññaṁ upasaṁharati, āpatti dukkaṭassa.",
  "pli-tv-bu-vb-pc3:2.4.1_0": "Anāpatti—",
  "pli-tv-bu-vb-pc3:2.4.2_0": "napiyakamyassa,",
  "pli-tv-bu-vb-pc3:2.4.3_0": "nabhedādhippāyassa,",
  "pli-tv-bu-vb-pc3:2.4.4_0": "ummattakassa,",
  "pli-tv-bu-vb-pc3:2.4.5_0": "ādikammikassāti.",
  "pli-tv-bu-vb-pc3:2.4.6_0": "Pesuññasikkhāpadaṁ niṭṭhitaṁ tatiyaṁ."
}