{
  "kv22.7:0.1_0": "Kathāvatthu",
  "kv22.7:0.2_0": "Mahāpaṇṇāsaka",
  "kv22.7:0.3_0": "Bāvīsatimavagga",
  "kv22.7:0.4_0": "Āsevanapaccayakathā",
  "kv22.7:1.1_0": "Natthi kāci āsevanapaccayatāti?",
  "kv22.7:1.2_0": "Āmantā.",
  "kv22.7:1.3_0": "Nanu vuttaṁ bhagavatā—",
  "kv22.7:1.4_0": "“pāṇātipāto, bhikkhave, āsevito bhāvito bahulīkato nirayasaṁvattaniko tiracchānayonisaṁvattaniko pettivisayasaṁvattaniko, yo sabbalahuso pāṇātipātassa vipāko manussabhūtassa appāyukasaṁvattaniko hotī”ti.",
  "kv22.7:1.5_0": "Attheva suttantoti?",
  "kv22.7:1.6_0": "Āmantā.",
  "kv22.7:1.7_0": "Tena hi atthi kāci āsevanapaccayatāti.",
  "kv22.7:2.1_0": "Natthi kāci āsevanapaccayatāti?",
  "kv22.7:2.2_0": "Āmantā.",
  "kv22.7:2.3_0": "Nanu vuttaṁ bhagavatā—",
  "kv22.7:2.4_0": "“adinnādānaṁ, bhikkhave, āsevitaṁ bhāvitaṁ bahulīkataṁ nirayasaṁvattanikaṁ tiracchānayonisaṁvattanikaṁ pettivisayasaṁvattanikaṁ, yo sabbalahuso adinnādānassa vipāko manussabhūtassa bhogabyasanasaṁvattaniko hoti …pe…",
  "kv22.7:2.5_0": "yo sabbalahuso kāmesumicchācārassa vipāko manussabhūtassa sapattaverasaṁvattaniko hoti …pe…",
  "kv22.7:2.6_0": "yo sabbalahuso musāvādassa vipāko manussabhūtassa abbhūtabbhakkhānasaṁvattaniko hoti …pe…",
  "kv22.7:2.7_0": "yo sabbalahuso pisuṇāya vācāya vipāko manussabhūtassa mittehi bhedanasaṁvattaniko hoti …pe…",
  "kv22.7:2.8_0": "yo sabbalahuso pharusāya vācāya vipāko manussabhūtassa amanāpasaddasaṁvattaniko hoti …pe…",
  "kv22.7:2.9_0": "yo sabbalahuso samphappalāpassa vipāko manussabhūtassa anādeyyavācāsaṁvattaniko hoti, surāmerayapānaṁ, bhikkhave, āsevitaṁ …pe…",
  "kv22.7:2.10_0": "yo sabbalahuso surāmerayapānassa vipāko manussabhūtassa ummattakasaṁvattaniko hotī”ti.",
  "kv22.7:2.11_0": "Attheva suttantoti?",
  "kv22.7:2.12_0": "Āmantā.",
  "kv22.7:2.13_0": "Tena hi atthi kāci āsevanapaccayatāti.",
  "kv22.7:3.1_0": "Natthi kāci āsevanapaccayatāti?",
  "kv22.7:3.2_0": "Āmantā.",
  "kv22.7:3.3_0": "Nanu vuttaṁ bhagavatā—",
  "kv22.7:3.4_0": "“micchādiṭṭhi, bhikkhave, āsevitā bhāvitā bahulīkatā nirayasaṁvattanikā tiracchānayonisaṁvattanikā pettivisayasaṁvattanikā”ti.",
  "kv22.7:3.5_0": "Attheva suttantoti?",
  "kv22.7:3.6_0": "Āmantā.",
  "kv22.7:3.7_0": "Tena hi atthi kāci āsevanapaccayatāti.",
  "kv22.7:4.1_0": "Natthi kāci āsevanapaccayatāti?",
  "kv22.7:4.2_0": "Āmantā.",
  "kv22.7:4.3_0": "Nanu vuttaṁ bhagavatā—",
  "kv22.7:4.4_0": "“micchāsaṅkappo …pe…",
  "kv22.7:4.5_0": "micchāsamādhi, bhikkhave, āsevito bhāvito …pe… pettivisayasaṁvattaniko”ti.",
  "kv22.7:4.6_0": "Attheva suttantoti?",
  "kv22.7:4.7_0": "Āmantā.",
  "kv22.7:4.8_0": "Tena hi atthi kāci āsevanapaccayatāti.",
  "kv22.7:5.1_0": "Natthi kāci āsevanapaccayatāti?",
  "kv22.7:5.2_0": "Āmantā.",
  "kv22.7:5.3_0": "Nanu vuttaṁ bhagavatā—",
  "kv22.7:5.4_0": "“sammādiṭṭhi, bhikkhave, āsevitā bhāvitā bahulīkatā amatogadhā hoti amataparāyanā amatapariyosānā”ti.",
  "kv22.7:5.5_0": "Attheva suttantoti?",
  "kv22.7:5.6_0": "Āmantā.",
  "kv22.7:5.7_0": "Tena hi atthi kāci āsevanapaccayatāti.",
  "kv22.7:6.1_0": "Natthi kāci āsevanapaccayatāti?",
  "kv22.7:6.2_0": "Āmantā.",
  "kv22.7:6.3_0": "Nanu vuttaṁ bhagavatā—",
  "kv22.7:6.4_0": "“sammāsaṅkappo, bhikkhave, āsevito bhāvito bahulīkato …pe…",
  "kv22.7:6.5_0": "sammāsamādhi, bhikkhave, āsevito bhāvito bahulīkato amatogadho hoti amataparāyano amatapariyosāno”ti.",
  "kv22.7:6.6_0": "Attheva suttantoti?",
  "kv22.7:6.7_0": "Āmantā.",
  "kv22.7:6.8_0": "Tena hi atthi kāci āsevanapaccayatāti.",
  "kv22.7:6.9_0": "Āsevanapaccayakathā niṭṭhitā."
}