{
  "pli-tv-bi-vb-pc55:0.1_0": "Theravāda Vinaya",
  "pli-tv-bi-vb-pc55:0.2_0": "Bhikkhunivibhaṅga",
  "pli-tv-bi-vb-pc55:0.3_0": "Pācittiyakaṇḍa",
  "pli-tv-bi-vb-pc55:0.4_0": "Ārāmavagga",
  "pli-tv-bi-vb-pc55:0.5_0": "55. Kulamaccharinīsikkhāpada",
  "pli-tv-bi-vb-pc55:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-pc55:1.2_0": "Tena kho pana samayena aññatarā bhikkhunī sāvatthiyaṁ aññatarissā visikhāya piṇḍāya caramānā yena aññataraṁ kulaṁ tenupasaṅkami;",
  "pli-tv-bi-vb-pc55:1.2_1": "upasaṅkamitvā paññatte āsane nisīdi.",
  "pli-tv-bi-vb-pc55:1.3_0": "Atha kho te manussā taṁ bhikkhuniṁ bhojetvā etadavocuṁ—",
  "pli-tv-bi-vb-pc55:1.4_0": "“aññāpi, ayye, bhikkhuniyo āgacchantū”ti.",
  "pli-tv-bi-vb-pc55:1.5_0": "Atha kho sā bhikkhunī—",
  "pli-tv-bi-vb-pc55:1.6_0": "“kathañhi nāma bhikkhuniyo nāgaccheyyun”ti, bhikkhuniyo upasaṅkamitvā etadavoca—",
  "pli-tv-bi-vb-pc55:1.7_0": "“amukasmiṁ, ayye, okāse vāḷā sunakhā caṇḍo balibaddo cikkhallo okāso.",
  "pli-tv-bi-vb-pc55:1.8_0": "Mā kho tattha agamitthā”ti.",
  "pli-tv-bi-vb-pc55:1.9_0": "Aññatarāpi bhikkhunī tassā visikhāya piṇḍāya caramānā yena taṁ kulaṁ tenupasaṅkami;",
  "pli-tv-bi-vb-pc55:1.9_1": "upasaṅkamitvā paññatte āsane nisīdi.",
  "pli-tv-bi-vb-pc55:1.10_0": "Atha kho te manussā taṁ bhikkhuniṁ bhojetvā etadavocuṁ—",
  "pli-tv-bi-vb-pc55:1.11_0": "“kissa, ayye, bhikkhuniyo na āgacchantī”ti?",
  "pli-tv-bi-vb-pc55:1.12_0": "Atha kho sā bhikkhunī tesaṁ manussānaṁ etamatthaṁ ārocesi.",
  "pli-tv-bi-vb-pc55:1.13_0": "Manussā ujjhāyanti khiyyanti vipācenti—",
  "pli-tv-bi-vb-pc55:1.14_0": "“kathañhi nāma bhikkhunī kulaṁ maccharāyissatī”ti …pe…",
  "pli-tv-bi-vb-pc55:1.15_0": "“saccaṁ kira, bhikkhave, bhikkhunī kulaṁ maccharāyatī”ti?",
  "pli-tv-bi-vb-pc55:1.16_0": "“Saccaṁ, bhagavā”ti.",
  "pli-tv-bi-vb-pc55:1.17_0": "Vigarahi buddho bhagavā …pe…",
  "pli-tv-bi-vb-pc55:1.18_0": "kathañhi nāma, bhikkhave, bhikkhunī kulaṁ maccharāyissati.",
  "pli-tv-bi-vb-pc55:1.19_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-pc55:1.20_0": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc55:1.21.1_0": "“Yā pana bhikkhunī kulamaccharinī assa, pācittiyan”ti.",
  "pli-tv-bi-vb-pc55:2.1.1_0": "Yā panāti",
  "pli-tv-bi-vb-pc55:2.1.2_0": "yā yādisā …pe…",
  "pli-tv-bi-vb-pc55:2.1.3_0": "bhikkhunīti",
  "pli-tv-bi-vb-pc55:2.1.4_0": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-pc55:2.1.5_0": "Kulaṁ nāma",
  "pli-tv-bi-vb-pc55:2.1.6_0": "cattāri kulāni— khattiyakulaṁ, brāhmaṇakulaṁ, vessakulaṁ, suddakulaṁ.",
  "pli-tv-bi-vb-pc55:2.1.7_0": "Maccharinī assāti",
  "pli-tv-bi-vb-pc55:2.1.8_0": "“kathaṁ bhikkhuniyo nāgaccheyyun”ti bhikkhunīnaṁ santike kulassa avaṇṇaṁ bhāsati, āpatti pācittiyassa.",
  "pli-tv-bi-vb-pc55:2.1.9_0": "Kulassa vā santike bhikkhunīnaṁ avaṇṇaṁ bhāsati, āpatti pācittiyassa.",
  "pli-tv-bi-vb-pc55:2.2.1_0": "Anāpatti—",
  "pli-tv-bi-vb-pc55:2.2.2_0": "kulaṁ na maccharāyantī santaṁyeva ādīnavaṁ ācikkhati,",
  "pli-tv-bi-vb-pc55:2.2.3_0": "ummattikāya,",
  "pli-tv-bi-vb-pc55:2.2.4_0": "ādikammikāyāti.",
  "pli-tv-bi-vb-pc55:2.2.5_0": "Pañcamasikkhāpadaṁ niṭṭhitaṁ."
}