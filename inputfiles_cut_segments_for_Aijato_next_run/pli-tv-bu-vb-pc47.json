{
  "pli-tv-bu-vb-pc47:0.1_0": "Theravāda Vinaya",
  "pli-tv-bu-vb-pc47:0.2_0": "Mahāvibhaṅga",
  "pli-tv-bu-vb-pc47:0.3_0": "Pācittiyakaṇḍa",
  "pli-tv-bu-vb-pc47:0.4_0": "Acelakavagga",
  "pli-tv-bu-vb-pc47:0.5_0": "47. Mahānāmasikkhāpada",
  "pli-tv-bu-vb-pc47:1.1.1_0": "Tena samayena buddho bhagavā sakkesu viharati kapilavatthusmiṁ nigrodhārāme.",
  "pli-tv-bu-vb-pc47:1.1.2_0": "Tena kho pana samayena mahānāmassa sakkassa bhesajjaṁ ussannaṁ hoti.",
  "pli-tv-bu-vb-pc47:1.1.3_0": "Atha kho mahānāmo sakko yena bhagavā tenupasaṅkami;",
  "pli-tv-bu-vb-pc47:1.1.3_1": "upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-bu-vb-pc47:1.1.3_2": "Ekamantaṁ nisinno kho mahānāmo sakko bhagavantaṁ etadavoca—",
  "pli-tv-bu-vb-pc47:1.1.4_0": "“icchāmahaṁ, bhante, saṅghaṁ catumāsaṁ bhesajjena pavāretun”ti.",
  "pli-tv-bu-vb-pc47:1.1.5_0": "“Sādhu sādhu, mahānāma.",
  "pli-tv-bu-vb-pc47:1.1.6_0": "Tena hi tvaṁ, mahānāma, saṅghaṁ catumāsaṁ bhesajjena pavārehī”ti.",
  "pli-tv-bu-vb-pc47:1.1.7_0": "Bhikkhū kukkuccāyantā nādhivāsenti.",
  "pli-tv-bu-vb-pc47:1.1.8_0": "Bhagavato etamatthaṁ ārocesuṁ …pe…",
  "pli-tv-bu-vb-pc47:1.1.9_0": "anujānāmi, bhikkhave, catumāsaṁ bhesajjappaccayapavāraṇaṁ sāditun”ti.",
  "pli-tv-bu-vb-pc47:1.2.1_0": "Tena kho pana samayena bhikkhū mahānāmaṁ sakkaṁ parittaṁ bhesajjaṁ viññāpenti.",
  "pli-tv-bu-vb-pc47:1.2.1_1": "Tatheva mahānāmassa sakkassa bhesajjaṁ ussannaṁ hoti.",
  "pli-tv-bu-vb-pc47:1.2.2_0": "Dutiyampi kho mahānāmo sakko yena bhagavā tenupasaṅkami;",
  "pli-tv-bu-vb-pc47:1.2.2_1": "upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-bu-vb-pc47:1.2.2_2": "Ekamantaṁ nisinno kho mahānāmo sakko bhagavantaṁ etadavoca—",
  "pli-tv-bu-vb-pc47:1.2.3_0": "“icchāmahaṁ, bhante, saṅghaṁ aparampi catumāsaṁ bhesajjena pavāretun”ti.",
  "pli-tv-bu-vb-pc47:1.2.4_0": "“Sādhu sādhu, mahānāma.",
  "pli-tv-bu-vb-pc47:1.2.5_0": "Tena hi tvaṁ, mahānāma, saṅghaṁ aparampi catumāsaṁ bhesajjena pavārehī”ti.",
  "pli-tv-bu-vb-pc47:1.2.6_0": "Bhikkhū kukkuccāyantā nādhivāsenti.",
  "pli-tv-bu-vb-pc47:1.2.7_0": "Bhagavato etamatthaṁ ārocesuṁ …pe…",
  "pli-tv-bu-vb-pc47:1.2.8_0": "anujānāmi, bhikkhave, puna pavāraṇampi sāditun”ti.",
  "pli-tv-bu-vb-pc47:1.3.1_0": "Tena kho pana samayena bhikkhū mahānāmaṁ sakkaṁ parittaṁyeva bhesajjaṁ viññāpenti.",
  "pli-tv-bu-vb-pc47:1.3.1_1": "Tatheva mahānāmassa sakkassa bhesajjaṁ ussannaṁ hoti.",
  "pli-tv-bu-vb-pc47:1.3.2_0": "Tatiyampi kho mahānāmo sakko yena bhagavā tenupasaṅkami;",
  "pli-tv-bu-vb-pc47:1.3.2_1": "upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-bu-vb-pc47:1.3.2_2": "Ekamantaṁ nisinno kho mahānāmo sakko bhagavantaṁ etadavoca—",
  "pli-tv-bu-vb-pc47:1.3.3_0": "“icchāmahaṁ, bhante, saṅghaṁ yāvajīvaṁ bhesajjena pavāretun”ti.",
  "pli-tv-bu-vb-pc47:1.3.4_0": "“Sādhu sādhu, mahānāma.",
  "pli-tv-bu-vb-pc47:1.3.5_0": "Tena hi tvaṁ, mahānāma, saṅghaṁ yāvajīvaṁ bhesajjena pavārehī”ti.",
  "pli-tv-bu-vb-pc47:1.3.6_0": "Bhikkhū kukkuccāyantā nādhivāsenti.",
  "pli-tv-bu-vb-pc47:1.3.7_0": "Bhagavato etamatthaṁ ārocesuṁ …pe…",
  "pli-tv-bu-vb-pc47:1.3.8_0": "anujānāmi, bhikkhave, niccapavāraṇampi sāditun”ti.",
  "pli-tv-bu-vb-pc47:1.4.1_0": "Tena kho pana samayena chabbaggiyā bhikkhū dunnivatthā honti duppārutā anākappasampannā.",
  "pli-tv-bu-vb-pc47:1.4.2_0": "Mahānāmo sakko vattā hoti—“kissa tumhe, bhante, dunnivatthā duppārutā anākappasampannā?",
  "pli-tv-bu-vb-pc47:1.4.3_0": "Nanu nāma pabbajitena sunivatthena bhavitabbaṁ supārutena ākappasampannenā”ti?",
  "pli-tv-bu-vb-pc47:1.4.4_0": "Chabbaggiyā bhikkhū mahānāme sakke upanandhiṁsu.",
  "pli-tv-bu-vb-pc47:1.4.5_0": "Atha kho chabbaggiyānaṁ bhikkhūnaṁ etadahosi—“kena nu kho mayaṁ upāyena mahānāmaṁ sakkaṁ maṅkuṁ kareyyāmā”ti?",
  "pli-tv-bu-vb-pc47:1.4.5_1": "Atha kho chabbaggiyānaṁ bhikkhūnaṁ etadahosi—",
  "pli-tv-bu-vb-pc47:1.4.6_0": "“mahānāmena kho, āvuso, sakkena saṅgho bhesajjena pavārito.",
  "pli-tv-bu-vb-pc47:1.4.6_1": "Handa mayaṁ, āvuso, mahānāmaṁ sakkaṁ sappiṁ viññāpemā”ti.",
  "pli-tv-bu-vb-pc47:1.4.7_0": "Atha kho chabbaggiyā bhikkhū yena mahānāmo sakko tenupasaṅkamiṁsu;",
  "pli-tv-bu-vb-pc47:1.4.7_1": "upasaṅkamitvā mahānāmaṁ sakkaṁ etadavocuṁ—“doṇena, āvuso, sappinā attho”ti.",
  "pli-tv-bu-vb-pc47:1.4.8_0": "“Ajjaṇho, bhante, āgametha.",
  "pli-tv-bu-vb-pc47:1.4.9_0": "Manussā vajaṁ gatā sappiṁ āharituṁ.",
  "pli-tv-bu-vb-pc47:1.4.10_0": "Kālaṁ āharissathā”ti.",
  "pli-tv-bu-vb-pc47:1.4.11_0": "Dutiyampi kho …pe…",
  "pli-tv-bu-vb-pc47:1.4.12_0": "tatiyampi kho chabbaggiyā bhikkhū mahānāmaṁ sakkaṁ etadavocuṁ—“doṇena, āvuso, sappinā attho”ti.",
  "pli-tv-bu-vb-pc47:1.4.13_0": "“Ajjaṇho, bhante, āgametha.",
  "pli-tv-bu-vb-pc47:1.4.14_0": "Manussā vajaṁ gatā sappiṁ āharituṁ.",
  "pli-tv-bu-vb-pc47:1.4.15_0": "Kālaṁ āharissathā”ti.",
  "pli-tv-bu-vb-pc47:1.4.16_0": "“Kiṁ pana tayā, āvuso, adātukāmena pavāritena, yaṁ tvaṁ pavāretvā na desī”ti.",
  "pli-tv-bu-vb-pc47:1.4.17_0": "Atha kho mahānāmo sakko ujjhāyati khiyyati vipāceti—“kathañhi nāma bhadantā—‘ajjaṇho, bhante, āgamethā’ti vuccamānā nāgamessantī”ti.",
  "pli-tv-bu-vb-pc47:1.4.18_0": "Assosuṁ kho bhikkhū mahānāmassa sakkassa ujjhāyantassa khiyyantassa vipācentassa.",
  "pli-tv-bu-vb-pc47:1.4.19_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc47:1.4.20_0": "“kathañhi nāma chabbaggiyā bhikkhū mahānāmena sakkena—‘ajjaṇho, bhante, āgamethā’ti vuccamānā nāgamessantī”ti …pe…",
  "pli-tv-bu-vb-pc47:1.4.21_0": "“saccaṁ kira tumhe, bhikkhave, mahānāmena sakkena—‘ajjaṇho, bhante, āgamethā’ti vuccamānā nāgamethā”ti?",
  "pli-tv-bu-vb-pc47:1.4.22_0": "“Saccaṁ, bhagavā”ti.",
  "pli-tv-bu-vb-pc47:1.4.23_0": "Vigarahi buddho bhagavā …pe…",
  "pli-tv-bu-vb-pc47:1.4.24_0": "kathañhi nāma tumhe, moghapurisā, mahānāmena sakkena—“ajjaṇho, bhante, āgamethā”ti vuccamānā nāgamessatha.",
  "pli-tv-bu-vb-pc47:1.4.25_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-pc47:1.4.26_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc47:1.4.27.1_0": "“Agilānena bhikkhunā catumāsappaccayapavāraṇā sāditabbā, aññatra punapavāraṇāya, aññatra niccapavāraṇāya;",
  "pli-tv-bu-vb-pc47:1.4.27.1_1": "tato ce uttari sādiyeyya, pācittiyan”ti.",
  "pli-tv-bu-vb-pc47:2.1.1_0": "Agilānena bhikkhunā catumāsappaccayapavāraṇā sāditabbāti",
  "pli-tv-bu-vb-pc47:2.1.2_0": "gilānappaccayapavāraṇā sāditabbā.",
  "pli-tv-bu-vb-pc47:2.1.3_0": "Punapavāraṇāpi sāditabbāti",
  "pli-tv-bu-vb-pc47:2.1.4_0": "yadā gilāno bhavissāmi tadā viññāpessāmīti.",
  "pli-tv-bu-vb-pc47:2.1.5_0": "Niccapavāraṇāpi sāditabbāti",
  "pli-tv-bu-vb-pc47:2.1.6_0": "yadā gilāno bhavissāmi tadā viññāpessāmīti.",
  "pli-tv-bu-vb-pc47:2.1.7_0": "Tato ce uttari sādiyeyyāti",
  "pli-tv-bu-vb-pc47:2.1.8_0": "atthi pavāraṇā bhesajjapariyantā na rattipariyantā,",
  "pli-tv-bu-vb-pc47:2.1.9_0": "atthi pavāraṇā rattipariyantā na bhesajjapariyantā,",
  "pli-tv-bu-vb-pc47:2.1.10_0": "atthi pavāraṇā bhesajjapariyantā ca rattipariyantā ca,",
  "pli-tv-bu-vb-pc47:2.1.11_0": "atthi pavāraṇā neva bhesajjapariyantā na rattipariyantā.",
  "pli-tv-bu-vb-pc47:2.1.12_0": "Bhesajjapariyantā nāma",
  "pli-tv-bu-vb-pc47:2.1.13_0": "bhesajjāni pariggahitāni honti—“ettakehi bhesajjehi pavāremī”ti.",
  "pli-tv-bu-vb-pc47:2.1.14_0": "Rattipariyantā nāma",
  "pli-tv-bu-vb-pc47:2.1.15_0": "rattiyo pariggahitāyo honti—“ettakāsu rattīsu pavāremī”ti.",
  "pli-tv-bu-vb-pc47:2.1.16_0": "Bhesajjapariyantā ca rattipariyantā ca nāma",
  "pli-tv-bu-vb-pc47:2.1.17_0": "bhesajjāni ca pariggahitāni honti rattiyo ca pariggahitāyo honti—“ettakehi bhesajjehi ettakāsu rattīsu pavāremī”ti.",
  "pli-tv-bu-vb-pc47:2.1.18_0": "Neva bhesajjapariyantā na rattipariyantā nāma",
  "pli-tv-bu-vb-pc47:2.1.19_0": "bhesajjāni ca apariggahitāni honti rattiyo ca apariggahitāyo honti.",
  "pli-tv-bu-vb-pc47:2.1.20_0": "Bhesajjapariyante—yehi bhesajjehi pavārito hoti tāni bhesajjāni ṭhapetvā aññāni bhesajjāni viññāpeti, āpatti pācittiyassa.",
  "pli-tv-bu-vb-pc47:2.1.21_0": "Rattipariyante—yāsu rattīsu pavārito hoti, tā rattiyo ṭhapetvā aññāsu rattīsu viññāpeti, āpatti pācittiyassa.",
  "pli-tv-bu-vb-pc47:2.1.22_0": "Bhesajjapariyante ca rattipariyante ca—yehi bhesajjehi pavārito hoti, tāni bhesajjāni ṭhapetvā yāsu rattīsu pavārito hoti, tā rattiyo ṭhapetvā aññāni bhesajjāni aññāsu rattīsu viññāpeti, āpatti pācittiyassa.",
  "pli-tv-bu-vb-pc47:2.1.23_0": "Neva bhesajjapariyante na rattipariyante, anāpatti.",
  "pli-tv-bu-vb-pc47:2.2.1_0": "Na bhesajjena karaṇīyena bhesajjaṁ viññāpeti, āpatti pācittiyassa.",
  "pli-tv-bu-vb-pc47:2.2.2_0": "Aññena bhesajjena karaṇīyena aññaṁ bhesajjaṁ viññāpeti, āpatti pācittiyassa.",
  "pli-tv-bu-vb-pc47:2.2.3.1_0": "Tatuttari tatuttarisaññī bhesajjaṁ viññāpeti, āpatti pācittiyassa.",
  "pli-tv-bu-vb-pc47:2.2.4_0": "Tatuttari vematiko bhesajjaṁ viññāpeti, āpatti pācittiyassa.",
  "pli-tv-bu-vb-pc47:2.2.5_0": "Tatuttari natatuttarisaññī bhesajjaṁ viññāpeti, āpatti pācittiyassa.",
  "pli-tv-bu-vb-pc47:2.2.6_0": "Natatuttari tatuttarisaññī, āpatti dukkaṭassa.",
  "pli-tv-bu-vb-pc47:2.2.7_0": "Natatuttari vematiko, āpatti dukkaṭassa.",
  "pli-tv-bu-vb-pc47:2.2.8_0": "Natatuttari natatuttarisaññī, anāpatti.",
  "pli-tv-bu-vb-pc47:2.3.1_0": "Anāpatti—",
  "pli-tv-bu-vb-pc47:2.3.2_0": "yehi bhesajjehi pavārito hoti tāni bhesajjāni viññāpeti,",
  "pli-tv-bu-vb-pc47:2.3.3_0": "yāsu rattīsu pavārito hoti tāsu rattīsu viññāpeti,",
  "pli-tv-bu-vb-pc47:2.3.4_0": "“imehi tayā bhesajjehi pavāritāmha, amhākañca iminā ca iminā ca bhesajjena attho”ti ācikkhitvā viññāpeti,",
  "pli-tv-bu-vb-pc47:2.3.5_0": "“yāsu tayā rattīsu pavāritāmha tāyo ca rattiyo vītivattā amhākañca bhesajjena attho”ti ācikkhitvā viññāpeti,",
  "pli-tv-bu-vb-pc47:2.3.6_0": "ñātakānaṁ",
  "pli-tv-bu-vb-pc47:2.3.7_0": "pavāritānaṁ,",
  "pli-tv-bu-vb-pc47:2.3.8_0": "aññassatthāya,",
  "pli-tv-bu-vb-pc47:2.3.9_0": "attano dhanena,",
  "pli-tv-bu-vb-pc47:2.3.10_0": "ummattakassa,",
  "pli-tv-bu-vb-pc47:2.3.11_0": "ādikammikassāti.",
  "pli-tv-bu-vb-pc47:2.3.12_0": "Mahānāmasikkhāpadaṁ niṭṭhitaṁ sattamaṁ."
}