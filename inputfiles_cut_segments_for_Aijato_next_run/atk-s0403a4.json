{
  "atk-s0403a4:0_0": "5. Muṇḍarājavaggo",
  "atk-s0403a4:1_0": "1. Ādiyasuttavaṇṇanā",
  "atk-s0403a4:2_0": "41.",
  "atk-s0403a4:2_1": "Pañcamassa paṭhame bhogānaṁ ādiyāti bhogānaṁ ādātabbakāraṇāni.",
  "atk-s0403a4:2_2": "Uṭṭhānavīriyādhigatehīti uṭṭhānasaṅkhātena vīriyena adhigatehi.",
  "atk-s0403a4:2_3": "Bāhābalaparicitehīti bāhubalena sañcitehi.",
  "atk-s0403a4:2_4": "Sedāvakkhittehīti sedaṁ avakkhipetvā uppāditehi.",
  "atk-s0403a4:2_5": "Dhammikehīti dhammayuttehi.",
  "atk-s0403a4:2_6": "Dhammaladdhehīti dasakusalakammaṁ akopetvā laddhehi.",
  "atk-s0403a4:2_7": "Pīṇetīti pīṇitaṁ thūlaṁ karoti.",
  "atk-s0403a4:2_8": "Sesamettha catukkanipāte vuttanayeneva veditabbaṁ.",
  "atk-s0403a4:2_9": "Dutiyaṁ uttānatthameva.",
  "atk-s0403a4:3_0": "3. Iṭṭhasuttavaṇṇanā",
  "atk-s0403a4:4_0": "43.",
  "atk-s0403a4:4_1": "Tatiye āyusaṁvattanikā paṭipadāti dānasīlādikā puññapaṭipadā.",
  "atk-s0403a4:4_2": "Sesesupi eseva nayo.",
  "atk-s0403a4:4_3": "Atthābhisamayāti atthassa abhisamāgamena, atthappaṭilābhenāti vuttaṁ hoti.",
  "atk-s0403a4:5_0": "4. Manāpadāyīsuttavaṇṇanā",
  "atk-s0403a4:6_0": "44.",
  "atk-s0403a4:6_1": "Catutthe uggoti guṇehi uggatattā evaṁladdhanāmo.",
  "atk-s0403a4:6_2": "Sālapupphakaṁ khādanīyanti catumadhurayojitena sālipiṭṭhena kataṁ sālapupphasadisaṁ khādanīyaṁ.",
  "atk-s0403a4:6_3": "Tañhi paññāyamānavaṇṭapattakesaraṁ katvā jīrakādisambhārayutte sappimhi pacitvā sappiṁ vinivattetvā kolumbe pūretvā gandhavāsaṁ gāhāpetvā pidahitvā lañchetvā ṭhapitaṁ hoti.",
  "atk-s0403a4:6_4": "Taṁ so yāguṁ pivitvā nisinnassa bhagavato antarabhatte dātukāmo evamāha.",
  "atk-s0403a4:6_5": "Paṭiggahesi bhagavāti desanāmattametaṁ, upāsako pana taṁ bhagavato ca pañcannañca bhikkhusatānaṁ adāsi.",
  "atk-s0403a4:6_6": "Yathā ca taṁ, evaṁ sūkaramaṁsādīnipi.",
  "atk-s0403a4:6_7": "Tattha sampannakolakanti sampannabadaraṁ.",
  "atk-s0403a4:6_8": "Sūkaramaṁsanti madhurarasehi badarehi saddhiṁ jīrakādisambhārehi yojetvā pakkaṁ ekasaṁvaccharikasūkaramaṁsaṁ.",
  "atk-s0403a4:6_9": "Nibbattatelakanti vinivattitatelaṁ.",
  "atk-s0403a4:6_10": "Nāliyasākanti sālipiṭṭhena saddhiṁ madditvā jīrakādisaṁyutte sappimhi pacitvā catumadhurena yojetvā vāsaṁ gāhāpetvā ṭhapitaṁ nāliyasākaṁ.",
  "atk-s0403a4:6_11": "Netaṁ bhagavato kappatīti ettha akappiyaṁ upādāya kappiyampi na kappatīti vuttaṁ, seṭṭhi pana sabbampi taṁ āharāpetvā rāsiṁ katvā yaṁ yaṁ akappiyaṁ, taṁ taṁ antarāpaṇaṁ pahiṇitvā kappiyaṁ upabhogaparibhogabhaṇḍaṁ adāsi.",
  "atk-s0403a4:6_12": "Candanaphalakaṁ nātimahantaṁ dīghato aḍḍhateyyaratanaṁ, tiriyaṁ diyaḍḍharatanaṁ, sāravarabhaṇḍattā pana mahagghaṁ ahosi.",
  "atk-s0403a4:6_13": "Bhagavā taṁ paṭiggahetvā khaṇḍākhaṇḍikaṁ chedāpetvā bhikkhūnaṁ añjanapisanatthāya dāpesi.",
  "atk-s0403a4:7_0": "Ujjubhūtesūti kāyavācācittehi ujukesu.",
  "atk-s0403a4:7_1": "Chandasāti pemena.",
  "atk-s0403a4:7_2": "Cattantiādīsu pariccāgavasena cattaṁ.",
  "atk-s0403a4:7_3": "Muttacāgatāya muttaṁ.",
  "atk-s0403a4:7_4": "Anapekkhacittatāya cittena na uggahitanti anuggahītaṁ.",
  "atk-s0403a4:7_5": "Khettūpameti viruhanaṭṭhena khettasadise.",
  "atk-s0403a4:8_0": "Aññataraṁ manomayanti suddhāvāsesu ekaṁ jhānamanena nibbattaṁ devakāyaṁ.",
  "atk-s0403a4:8_1": "Yathādhippāyoti yathājjhāsayo.",
  "atk-s0403a4:8_2": "Iminā kiṁ pucchati?",
  "atk-s0403a4:8_3": "Tassa kira manussakāle arahattatthāya ajjhāsayo ahosi, taṁ pucchāmīti pucchati.",
  "atk-s0403a4:8_4": "Devaputtopi arahattaṁ pattatāya taggha me bhagavā yathādhippāyoti āha.",
  "atk-s0403a4:8_5": "Yattha yatthūpapajjatīti tīsu vā kulasampattīsu chasu vā kāmasaggesu yattha yattha uppajjati, tattha tattha dīghāyu yasavā hotīti.",
  "atk-s0403a4:8_6": "Pañcamaṁ catukkanipāte vuttanayeneva veditabbaṁ.",
  "atk-s0403a4:8_7": "Chaṭṭhasattamāni uttānatthāneva.",
  "atk-s0403a4:9_0": "8. Alabbhanīyaṭhānasuttavaṇṇanā",
  "atk-s0403a4:10_0": "48.",
  "atk-s0403a4:10_1": "Aṭṭhame alabbhanīyānīti aladdhabbāni, na sakkā labhituṁ.",
  "atk-s0403a4:10_2": "Ṭhānānīti kāraṇāni.",
  "atk-s0403a4:10_3": "Jarādhammaṁ mā jīrīti yaṁ mayhaṁ jarāsabhāvaṁ, taṁ mā jīratu.",
  "atk-s0403a4:10_4": "Sesapadesupi eseva nayo.",
  "atk-s0403a4:10_5": "Nacchādeyyāti na rucceyya.",
  "atk-s0403a4:10_6": "Abbuhīti nīhari.",
  "atk-s0403a4:11_0": "Yatoti yasmiṁ kāle.",
  "atk-s0403a4:11_1": "Āpadāsūti upaddavesu.",
  "atk-s0403a4:11_2": "Na vedhatīti na kampati nānusocati.",
  "atk-s0403a4:11_3": "Atthavinicchayaññūti kāraṇatthavinicchaye kusalo.",
  "atk-s0403a4:11_4": "Purāṇanti nibbikāratāya porāṇakameva.",
  "atk-s0403a4:11_5": "Jappenāti vaṇṇabhaṇanena.",
  "atk-s0403a4:11_6": "Mantenāti mahānubhāvamantaparivattanena.",
  "atk-s0403a4:11_7": "Subhāsitenāti subhāsitakathanena.",
  "atk-s0403a4:11_8": "Anuppadānenāti satassa vā sahassassa vā dānena.",
  "atk-s0403a4:11_9": "Paveṇiyāvāti kulavaṁsena vā, “idaṁ amhākaṁ paveṇiyā āciṇṇaṁ, idaṁ anāciṇṇa”nti evaṁ paveṇikathanenāti attho.",
  "atk-s0403a4:11_10": "Yathā yathā yattha labhetha atthanti etesu jappādīsu yena yena yattha yattha ṭhāne jarādhammādīnaṁ ajīraṇatādiatthaṁ labheyya.",
  "atk-s0403a4:11_11": "Tathā tathā tattha parakkameyyāti tena tena tasmiṁ tasmiṁ ṭhāne parakkamaṁ kareyya.",
  "atk-s0403a4:11_12": "Kammaṁ daḷhanti vaṭṭagāmikammaṁ mayā thiraṁ katvā āyūhitaṁ, svāhaṁ idāni kinti karomīti evaṁ paccavekkhitvā adhivāseyyāti.",
  "atk-s0403a4:12_0": "9. Kosalasuttavaṇṇanā",
  "atk-s0403a4:13_0": "49.",
  "atk-s0403a4:13_1": "Navame upakaṇṇaketi kaṇṇamūle.",
  "atk-s0403a4:13_2": "Dummanoti duṭṭhumano.",
  "atk-s0403a4:13_3": "Pattakkhandhoti patitakkhandho.",
  "atk-s0403a4:13_4": "Pajjhāyantoti cintayanto.",
  "atk-s0403a4:13_5": "Appaṭibhānoti nippaṭibhāno hutvā.",
  "atk-s0403a4:13_6": "Sesaṁ heṭṭhā vuttanayameva.",
  "atk-s0403a4:14_0": "10. Nāradasuttavaṇṇanā",
  "atk-s0403a4:15_0": "50.",
  "atk-s0403a4:15_1": "Dasame ajjhomucchitoti adhiomucchito gilitvā pariniṭṭhapetvā gahaṇasabhāvāya atirekamucchāya taṇhāya samannāgato.",
  "atk-s0403a4:15_2": "Mahaccā rājānubhāvenāti mahatā rājānubhāvena, aṭṭhārasahi senīhi parivārito mahatiyā rājiddhiyā pāyāsīti attho.",
  "atk-s0403a4:15_3": "Tagghāti ekaṁsatthe nipāto, ekaṁseneva sokasallaharaṇoti attho.",
  "atk-s0403a4:15_4": "Iti rājā imaṁ ovādaṁ sutvā tasmiṁ ṭhito dhammena samena rajjaṁ kāretvā saggaparāyaṇo ahosi.",
  "atk-s0403a4:16_0": "Muṇḍarājavaggo pañcamo.",
  "atk-s0403a4:17_0": "Paṭhamapaṇṇāsakaṁ niṭṭhitaṁ.",
  "atk-s0403a4:18_0": "2. Dutiyapaṇṇāsakaṁ"
}