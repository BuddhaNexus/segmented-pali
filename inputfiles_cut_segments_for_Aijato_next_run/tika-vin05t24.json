{
  "tika-vin05t24:0_0": "24. Sīmāvinicchayakathā",
  "tika-vin05t24:1_0": "156.Sīmāti ettha sīmā nāmesā baddhasīmā abaddhasīmāti duvidhā hoti.",
  "tika-vin05t24:1_1": "Tattha ekādasa vipattisīmāyo atikkamitvā tividhasampattiyuttā nimittena nimittaṁ bandhitvā sammatā sīmā baddhasīmā nāma.",
  "tika-vin05t24:1_2": "Atikhuddakā, atimahatī, khaṇḍanimittā, chāyānimittā, animittā, bahisīme ṭhitasammatā, nadiyā sammatā, samudde sammatā, jātassare sammatā, sīmāya sīmaṁ sambhindantena sammatā, sīmāya sīmaṁ ajjhottharantena sammatāti imehi ekādasahi ākārehi sīmato kammāni vipajjantīti vacanato etā vipattisīmāyo nāma.",
  "tika-vin05t24:2_0": "Tattha atikhuddakā nāma yattha ekavīsati bhikkhū nisīdituṁ na sakkonti.",
  "tika-vin05t24:2_1": "Atimahatī nāma yā kesaggamattenapi tiyojanaṁ atikkamitvā sammatā.",
  "tika-vin05t24:2_2": "Khaṇḍanimittā nāma aghaṭitanimittā vuccati.",
  "tika-vin05t24:2_3": "Puratthimāya disāya nimittaṁ kittetvā anukkamena dakkhiṇāya disāya pacchimāya uttarāya disāya kittetvā puna puratthimāya disāya pubbakittitaṁ paṭikittetvā ṭhapetuṁ vaṭṭati, evaṁ akhaṇḍanimittā hoti.",
  "tika-vin05t24:2_4": "Sace pana anukkamena āharitvā uttarāya disāya nimittaṁ kittetvā tattheva ṭhapeti, khaṇḍanimittā hoti.",
  "tika-vin05t24:2_5": "Aparāpi khaṇḍanimittā nāma yā animittupagaṁ tacasārarukkhaṁ vā khāṇukaṁ vā paṁsupuñjaṁ vā vālukapuñjaṁ vā aññataraṁ antarā ekanimittaṁ katvā sammatā.",
  "tika-vin05t24:2_6": "Chāyānimittā nāma pabbatachāyādīnaṁ yaṁ kiñci chāyaṁ nimittaṁ katvā sammatā.",
  "tika-vin05t24:2_7": "Animittā nāma sabbena sabbaṁ nimittāni akittetvā sammatā.",
  "tika-vin05t24:2_8": "Bahisīme ṭhitasammatā nāma nimittāni kittetvā nimittānaṁ bahi ṭhitena sammatā.",
  "tika-vin05t24:2_9": "Nadiyā, samudde, jātassare sammatā nāma etesu nadiādīsu sammatā.",
  "tika-vin05t24:2_10": "Sā hi evaṁ sammatāpi “sabbā, bhikkhave, nadī asīmā, sabbo samuddo asīmo, sabbo jātassaro asīmo”ti vacanato asammatāva hoti.",
  "tika-vin05t24:2_11": "Sīmāya sīmaṁ sambhindantena sammatā nāma attano sīmāya paresaṁ sīmaṁ sambhindantena sammatā.",
  "tika-vin05t24:2_12": "Sace hi porāṇakassa vihārassa puratthimāya disāya ambo ceva jambu cāti dve rukkhā aññamaññaṁ saṁsaṭṭhaviṭapā honti, tesu ambassa pacchimadisābhāge jambu, vihārasīmā ca jambuṁ antokatvā ambaṁ kittetvā baddhā hoti.",
  "tika-vin05t24:2_13": "Atha pacchā tassa vihārassa puratthimāya disāya vihāre kate sīmaṁ bandhantā bhikkhū taṁ ambaṁ antokatvā jambuṁ kittetvā bandhanti, sīmāya sīmaṁ sambhinnā hoti.",
  "tika-vin05t24:2_14": "Tasmā sace paṭhamataraṁ katassa vihārassa sīmā asammatā hoti, sīmāya upacāro ṭhapetabbo.",
  "tika-vin05t24:2_15": "Sace sammatā hoti, pacchimakoṭiyā hatthamattā sīmantarikā ṭhapetabbā.",
  "tika-vin05t24:2_16": "Kurundiyaṁ “vidatthimattampi”, mahāpaccariyaṁ “caturaṅgulamattampi vaṭṭatī”ti vuttaṁ.",
  "tika-vin05t24:2_17": "Ekarukkhopi ca dvinnaṁ sīmānaṁ nimittaṁ hoti.",
  "tika-vin05t24:2_18": "So pana vaḍḍhanto sīmasaṅkaraṁ karoti, tasmā na kātabbo.",
  "tika-vin05t24:2_19": "Sīmāya sīmaṁ ajjhottharantena sammatā nāma attano sīmāya paresaṁ sīmaṁ ajjhottharantena sammatā.",
  "tika-vin05t24:2_20": "Sace hi paresaṁ baddhasīmaṁ sakalaṁ vā tassā padesaṁ vā antokatvā attano sīmaṁ sammannanti, sīmāya sīmaṁ ajjhottharitā nāma hoti.",
  "tika-vin05t24:2_21": "Bhikkhunīnaṁ pana sīmaṁ ajjhottharitvā antopi bhikkhūnaṁ sīmaṁ sammannituṁ vaṭṭati.",
  "tika-vin05t24:2_22": "Bhikkhunīnampi bhikkhūnaṁ sīmāya eseva nayo.",
  "tika-vin05t24:2_23": "Na hi te aññamaññassa kamme gaṇapūrakā honti, na kammavācaṁ vaggaṁ karonti.",
  "tika-vin05t24:2_24": "Iti imā ekādasa vipattisīmāyo atikkamitvā sīmā sammannitabbā.",
  "tika-vin05t24:3_0": "157.Tividhasampattiyuttā nāma nimittasampattiyā parisasampattiyā kammavācāsampattiyā ca yuttā.",
  "tika-vin05t24:3_1": "Tattha nimittasampattiyā yuttā nāma pabbatanimittaṁ pāsāṇanimittaṁ vananimittaṁ rukkhanimittaṁ magganimittaṁ vammikanimittaṁ nadīnimittaṁ udakanimittanti evaṁ vuttesu aṭṭhasu nimittesu tasmiṁ tasmiṁ disābhāge yathāladdhāni nimittupagāni nimittāni “puratthimāya disāya kiṁ nimittaṁ.",
  "tika-vin05t24:3_2": "Pabbato, bhante.",
  "tika-vin05t24:3_3": "Eso pabbato nimitta”ntiādinā nayena sammā kittetvā sammatā.",
  "tika-vin05t24:4_0": "Tatrāyaṁ vinicchayo –",
  "tika-vin05t24:4_1": "vinayadharena pucchitabbaṁ “puratthimāya disāya kiṁ nimitta”nti?",
  "tika-vin05t24:4_2": "“Pabbato, bhante”ti.",
  "tika-vin05t24:4_3": "Idaṁ pana upasampanno vā ācikkhatu anupasampanno vā, vaṭṭatiyeva.",
  "tika-vin05t24:4_4": "Puna vinayadharena “eso pabbato nimitta”nti evaṁ nimittaṁ kittetabbaṁ, “etaṁ pabbataṁ nimittaṁ karoma, karissāma, nimittaṁ kato, nimittaṁ hotu, hoti, bhavissatī”ti evaṁ pana kittetuṁ na vaṭṭati.",
  "tika-vin05t24:4_5": "Pāsāṇādīsupi eseva nayo.",
  "tika-vin05t24:4_6": "Puratthimāya disāya, puratthimāya anudisāya, dakkhiṇāya disāya, dakkhiṇāya anudisāya, pacchimāya disāya, pacchimāya anudisāya, uttarāya disāya, uttarāya anudisāya kiṁ nimittaṁ?",
  "tika-vin05t24:4_7": "Udakaṁ, bhante.",
  "tika-vin05t24:4_8": "Etaṁ udakaṁ nimittanti kittetabbaṁ.",
  "tika-vin05t24:4_9": "Ettha pana aṭṭhapetvā puna “puratthimāya disāya kiṁ nimittaṁ?",
  "tika-vin05t24:4_10": "Pabbato, bhante.",
  "tika-vin05t24:4_11": "Eso pabbato nimitta”nti evaṁ paṭhamaṁ kittitanimittaṁ kittetvāva ṭhapetabbaṁ.",
  "tika-vin05t24:4_12": "Evañhi nimittena nimittaṁ ghaṭitaṁ hoti, nimittāni sakiṁ kittitānipi kittitāneva honti.",
  "tika-vin05t24:4_13": "Andhakaṭṭhakathāyaṁ pana “tikkhattuṁ sīmamaṇḍalaṁ bandhantena nimittaṁ kittetabba”nti vuttaṁ.",
  "tika-vin05t24:5_0": "158.",
  "tika-vin05t24:5_1": "Idāni nimittupagāni pabbatādīni veditabbāni –",
  "tika-vin05t24:5_2": "tividho pabbato suddhapaṁsupabbato suddhapāsāṇapabbato ubhayamissakoti.",
  "tika-vin05t24:5_3": "So tividhopi vaṭṭati, vālikarāsi pana na vaṭṭati.",
  "tika-vin05t24:5_4": "Itaropi hatthippamāṇato omakataro na vaṭṭati, hatthippamāṇato paṭṭhāya sineruppamāṇopi vaṭṭati.",
  "tika-vin05t24:5_5": "Sace catūsu disāsu cattāro tīsu vā tayo pabbatā honti, catūhi vā tīhi vā pabbatanimittehi sammannitumpi vaṭṭati, dvīhi pana nimittehi ekena vā sammannituṁ na vaṭṭati.",
  "tika-vin05t24:5_6": "Ito paresu pāsāṇanimittādīsupi eseva nayo.",
  "tika-vin05t24:5_7": "Tasmā pabbatanimittaṁ karontena pucchitabbaṁ “ekābaddho, na ekābaddho”ti.",
  "tika-vin05t24:5_8": "Sace ekābaddho hoti, na kātabbo.",
  "tika-vin05t24:5_9": "Tañhi catūsu vā aṭṭhasu vā disāsu kittentenapi ekameva nimittaṁ kittitaṁ hoti, tasmā yo evaṁ cakkasaṇṭhānena vihārampi parikkhipitvā ṭhito pabbato, taṁ ekadisāya kittetvā aññāsu disāsu taṁ bahiddhā katvā anto aññāni nimittāni kittetabbāni.",
  "tika-vin05t24:5_10": "Sace pabbatassa tatiyabhāgaṁ vā upaḍḍhaṁ vā antosīmāya kattukāmā honti, pabbataṁ akittetvā yattakaṁ padesaṁ anto kattukāmā, tassa parato tasmiṁyeva pabbate jātarukkhavammikādīsu aññataraṁ nimittaṁ kittetabbaṁ.",
  "tika-vin05t24:5_11": "Sace ekayojanadviyojanappamāṇaṁ sabbaṁ pabbataṁ anto kattukāmā honti, pabbatassa parato bhūmiyaṁ jātarukkhavammikādīni nimittāni kittetabbāni.",
  "tika-vin05t24:6_0": "Pāsāṇanimitte ayaguḷopi pāsāṇasaṅkhyameva gacchati, tasmā yo koci pāsāṇo vaṭṭati.",
  "tika-vin05t24:6_1": "Pamāṇato pana hatthippamāṇo pabbatasaṅkhyaṁ gato, tasmā so na vaṭṭati, mahāgoṇamahāmahiṁsappamāṇo pana vaṭṭati.",
  "tika-vin05t24:6_2": "Heṭṭhimaparicchedena dvattiṁsapalaguḷapiṇḍappamāṇo vaṭṭati, tato khuddakataro iṭṭhakā vā mahantīpi na vaṭṭati, animittupagapāsāṇānaṁ rāsipi na vaṭṭati, pageva paṁsuvālukarāsi.",
  "tika-vin05t24:6_3": "Bhūmisamo khalamaṇḍalasadiso piṭṭhipāsāṇo vā bhūmito khāṇuko viya uṭṭhitapāsāṇo vā hoti, sopi pamāṇupago ce, vaṭṭati.",
  "tika-vin05t24:6_4": "Piṭṭhipāsāṇo atimahantopi pāsāṇasaṅkhyameva gacchati, tasmā sace mahato piṭṭhipāsāṇassa ekappadesaṁ antosīmāya kattukāmā honti, taṁ akittetvā tassupari añño pāsāṇo kittetabbo.",
  "tika-vin05t24:6_5": "Sace piṭṭhipāsāṇupari vihāraṁ karonti, vihāramajjhena vā piṭṭhipāsāṇo vinivijjhitvā gacchati, evarūpo piṭṭhipāsāṇo na vaṭṭati.",
  "tika-vin05t24:6_6": "Sace hi taṁ kittenti, nimittassa upari vihāro hoti, nimittañca nāma bahisīmāya hoti, vihāropi bahisīmāyaṁ āpajjati.",
  "tika-vin05t24:6_7": "Vihāraṁ parikkhipitvā ṭhitapiṭṭhipāsāṇo ekattha kittetvā aññattha na kittetabbo.",
  "tika-vin05t24:7_0": "Vananimitte tiṇavanaṁ vā tacasāratālanāḷikerādirukkhavanaṁ vā na vaṭṭati, antosārānaṁ pana sākasālādīnaṁ antosāramissakānaṁ vā rukkhānaṁ vanaṁ vaṭṭati, tañca kho heṭṭhimaparicchedena catupañcarukkhamattampi, tato oraṁ na vaṭṭati, paraṁ yojanasatikampi vaṭṭati.",
  "tika-vin05t24:7_1": "Sace pana vanamajjhe vihāraṁ karonti, vanaṁ na kittetabbaṁ.",
  "tika-vin05t24:7_2": "Ekadesaṁ antosīmāya kātukāmehipi vanaṁ akittetvā tattha rukkhapāsāṇādayo kittetabbā.",
  "tika-vin05t24:7_3": "Vihāraṁ parikkhipitvā ṭhitavanaṁ ekattha kittetvā aññattha na kittetabbaṁ.",
  "tika-vin05t24:8_0": "Rukkhanimitte tacasāro tālanāḷikerādirukkho na vaṭṭati, antosāro jīvamānako antamaso ubbedhato aṭṭhaṅgulo pariṇāhato sūcidaṇḍakappamāṇopi vaṭṭati.",
  "tika-vin05t24:8_1": "Tato oraṁ na vaṭṭati, paraṁ dvādasayojano suppatiṭṭhitanigrodhopi vaṭṭati.",
  "tika-vin05t24:8_2": "Vaṁsanaḷakasarāvādīsu bījaṁ ropetvā vaḍḍhāpito pamāṇupagopi na vaṭṭati, tato apanetvā pana taṁ khaṇampi bhūmiyaṁ ropetvā koṭṭhakaṁ katvā udakaṁ āsiñcitvā kittetuṁ vaṭṭati.",
  "tika-vin05t24:8_3": "Navamūlasākhāniggamanaṁ akāraṇaṁ, khandhaṁ chinditvā ropite pana etaṁ yujjati.",
  "tika-vin05t24:8_4": "Kittentena ca “rukkho”tipi vattuṁ vaṭṭati “sākarukkho”tipi “sālarukkho”tipi.",
  "tika-vin05t24:8_5": "Ekābaddhaṁ pana suppatiṭṭhitanigrodhasadisaṁ ekattha kittetvā aññattha kittetuṁ na vaṭṭati.",
  "tika-vin05t24:9_0": "Magganimitte araññakhettanadītaḷākamaggādayo na vaṭṭanti, jaṅghamaggo vā sakaṭamaggo vā vaṭṭati.",
  "tika-vin05t24:9_1": "Yo nibbijjhitvā dve tīṇi gāmantarāni gacchati, yo pana jaṅghamaggasakaṭamaggato okkamitvā puna sakaṭamaggameva otarati, ye vā jaṅghamaggasakaṭamaggā avaḷañjā, te na vaṭṭanti, jaṅghasatthasakaṭasatthehi vaḷañjiyamānāyeva vaṭṭanti.",
  "tika-vin05t24:9_2": "Sace dve maggā nikkhamitvā pacchā sakaṭadhuramiva ekībhavanti, dvedhā bhinnaṭṭhāne vā sambandhaṭṭhāne vā sakiṁ kittetvā puna na kittetabbā.",
  "tika-vin05t24:9_3": "Ekābaddhanimittañhetaṁ hoti.",
  "tika-vin05t24:9_4": "Sace vihāraṁ parikkhipitvā cattāro maggā catūsu disāsu gacchanti, majjhe ekaṁ kittetvā aparaṁ kittetuṁ na vaṭṭati.",
  "tika-vin05t24:9_5": "Ekābaddhanimittañhetaṁ.",
  "tika-vin05t24:9_6": "Koṇaṁ nibbijjhitvā gataṁ pana parabhāge kittetuṁ vaṭṭati.",
  "tika-vin05t24:9_7": "Vihāramajjhena nibbijjhitvā gatamaggo pana na kittetabbo, kittite nimittassa upari vihāro hoti.",
  "tika-vin05t24:9_8": "Sace sakaṭamaggassa antimacakkamaggaṁ nimittaṁ karonti, maggo bahisīmāya hoti, sace bāhiracakkamaggaṁ nimittaṁ karonti, bāhiracakkamaggo bahisīmāya hoti, sesaṁ antosīmaṁ bhajati.",
  "tika-vin05t24:9_9": "Maggaṁ kittentena “maggo pantho patho pajjo”tiādīsu dasasu yena kenaci nāmena ca kittetuṁ vaṭṭati, parikhāsaṇṭhānena vihāraṁ parikkhipitvā gatamaggo ekattha kittetvā aññattha kittetuṁ na vaṭṭati.",
  "tika-vin05t24:10_0": "Vammikanimitte heṭṭhimaparicchedena taṁ divasaṁ jāto aṭṭhaṅgulubbedho govisāṇappamāṇopi vammiko vaṭṭati, tato oraṁ na vaṭṭati.",
  "tika-vin05t24:10_1": "Paraṁ himavantapabbatasadisopi vaṭṭati, vihāraṁ parikkhipitvā ṭhitaṁ pana ekābaddhaṁ ekattha kittetvā aññattha kittetuṁ na vaṭṭati.",
  "tika-vin05t24:11_0": "Nadīnimitte yassā dhammikānaṁ rājūnaṁ kāle anvaḍḍhamāsaṁ anudasāhaṁ anupañcāhanti evaṁ deve vassante valāhakesu vigatamattesu sotaṁ pacchijjati, ayaṁ nadīsaṅkhyaṁ na gacchati.",
  "tika-vin05t24:11_1": "Yassā pana īdise suvuṭṭhikāle vassānassa cātumāse sotaṁ na pacchijjati, yattha titthena vā atitthena vā sikkhākaraṇīye āgatalakkhaṇena timaṇḍalaṁ paṭicchādetvā antaravāsakaṁ anukkhipitvā uttarantiyā bhikkhuniyā ekaṅguladvaṅgulamattampi antaravāsako temiyati, ayaṁ nadī sīmaṁ bandhantānaṁ nimittaṁ hoti.",
  "tika-vin05t24:11_2": "Bhikkhuniyā nadīpāragamanepi uposathādisaṅghakammakaraṇepi nadīpārasīmāsammannanepi ayameva nadī.",
  "tika-vin05t24:11_3": "Yā pana maggo viya sakaṭadhurasaṇṭhānena vā parikhāsaṇṭhānena vā vihāraṁ parikkhipitvā gatā, taṁ ekattha kittetvā aññattha kittetuṁ na vaṭṭati.",
  "tika-vin05t24:11_4": "Vihārassa catūsu disāsu aññamaññaṁ vinibbijjhitvā gate nadīcatukkepi eseva nayo.",
  "tika-vin05t24:11_5": "Asammissā nadiyo pana catassopi kittetuṁ vaṭṭati.",
  "tika-vin05t24:11_6": "Sace vatiṁ karonto viya rukkhapāde nikhaṇitvā vallipalālādīhi nadīsotaṁ rundhanti, udakaṁ ajjhottharitvā āvaraṇaṁ pavattatiyeva, nimittaṁ kātuṁ vaṭṭati.",
  "tika-vin05t24:11_7": "Yathā pana udakaṁ na pavattati, evaṁ setumhi kate apavattamānā nadīnimittaṁ kātuṁ na vaṭṭati, pavattanaṭṭhāne nadīnimittaṁ, appavattanaṭṭhāne udakanimittaṁ kātuṁ vaṭṭati.",
  "tika-vin05t24:11_8": "Yā pana dubbuṭṭhikāle vā gimhe vā nirudakabhāvena na pavattati, sā vaṭṭati.",
  "tika-vin05t24:11_9": "Mahānadito udakamātikaṁ nīharanti, sā kunnadīsadisā hutvā tīṇi sassāni sampādentī niccaṁ pavattati, kiñcāpi pavattati, nimittaṁ kātuṁ na vaṭṭati.",
  "tika-vin05t24:11_10": "Yā pana mūle mahānadito nīhatāpi kālantarena teneva nīhatamaggena nadiṁ bhinditvā sayaṁ gacchati, gacchantī parato susumārādisamākiṇṇā nāvādīhi sañcaritabbā nadī hoti, taṁ nimittaṁ kātuṁ vaṭṭati.",
  "tika-vin05t24:12_0": "Udakanimitte nirudakaṭṭhāne nāvāya vā cāṭiādīsu vā udakaṁ pūretvā udakanimittaṁ kittetuṁ na vaṭṭati, bhūmigatameva vaṭṭati.",
  "tika-vin05t24:12_1": "Tañca kho appavattanaudakaṁ āvāṭapokkharaṇītaḷaākajātassaraloṇisamuddādīsu ṭhitaṁ, aṭṭhitaṁ pana oghanadīudakavāhakamātikādīsu udakaṁ na vaṭṭati.",
  "tika-vin05t24:12_2": "Andhakaṭṭhakathāyaṁ pana “gambhīresu āvāṭādīsu ukkhepimaṁ udakaṁ nimittaṁ na kātabba”nti vuttaṁ, taṁ duvuttaṁ, attanomatimattameva.",
  "tika-vin05t24:12_3": "Ṭhitaṁ pana antamaso sūkarakhatāyapi gāmadārakānaṁ kīḷanavāpiyampi taṁ khaṇaññeva pathaviyaṁ āvāṭaṁ katvā kuṭehi āharitvā pūritaudakampi sace yāva kammavācāpariyosānā tiṭṭhati, appaṁ vā hotu bahuṁ vā, vaṭṭati.",
  "tika-vin05t24:12_4": "Tasmiṁ pana ṭhāne nimittasaññākaraṇatthaṁ pāsāṇavālikāpaṁsuādirāsi vā pāsāṇatthambho vā dārutthambho vā kātabbo.",
  "tika-vin05t24:12_5": "Taṁ kātuṁ kāretuñca bhikkhussa vaṭṭati, lābhasīmāyaṁ pana na vaṭṭati.",
  "tika-vin05t24:12_6": "Samānasaṁvāsakasīmā kassaci pīḷanaṁ na karoti, kevalaṁ bhikkhūnaṁ vinayakammameva sādheti, tasmā ettha vaṭṭati.",
  "tika-vin05t24:13_0": "Imehi ca aṭṭhahi nimittehi asammissehipi aññamaññaṁ sammissehipi sīmā sammannituṁ vaṭṭatiyeva.",
  "tika-vin05t24:13_1": "Sā evaṁ sammannitvā bajjhamānā ekena dvīhi vā nimittehi abaddhā hoti, tīṇi pana ādiṁ katvā vuttappakārānaṁ nimittānaṁ satenapi baddhā hoti.",
  "tika-vin05t24:13_2": "Sā tīhi siṅghāṭakasaṇṭhānā hoti, catūhi caturassā vā siṅghāṭakaaḍḍhacandamudiṅgādisaṇṭhānā vā, tato adhikehi nānāsaṇṭhānā.",
  "tika-vin05t24:13_3": "Evaṁ vuttanayena nimittāni kittetvā sammatā “nimittasampattiyuttā”ti veditabbā.",
  "tika-vin05t24:14_0": "159.Parisasampattiyuttā nāma sabbantimena paricchedena catūhi bhikkhūhi sannipatitvā yāvatikā tasmiṁ gāmakhette baddhasīmaṁ vā nadīsamuddajātassare vā anokkamitvā ṭhitā bhikkhū, te sabbe hatthapāse vā katvā chandaṁ vā āharitvā sammatā.",
  "tika-vin05t24:15_0": "160.Kammavācāsampattiyuttā nāma –",
  "tika-vin05t24:16_0": "“Suṇātu me, bhante, saṅgho, yāvatā samantā nimittā kittitā, yadi saṅghassa pattakallaṁ, saṅgho etehi nimittehi sīmaṁ sammanneyya samānasaṁvāsaṁ ekūposathaṁ, esā ñatti.",
  "tika-vin05t24:17_0": "“Suṇātu me, bhante, saṅgho, yāvatā samantā nimittā kittitā, saṅgho etehi nimittehi sīmaṁ sammannati samānasaṁvāsaṁ ekūposathaṁ, yassāyasmato khamati etehi nimittehi sīmāya sammuti samānasaṁvāsāya ekūposathāya, so tuṇhassa.",
  "tika-vin05t24:17_1": "Yassa nakkhamati, so bhāseyya.",
  "tika-vin05t24:18_0": "“Sammatā sīmā saṅghena etehi nimittehi samānasaṁvāsā ekūposathā, khamati saṅghassa, tasmā tuṇhī, evametaṁ dhārayāmī”ti –",
  "tika-vin05t24:19_0": "Evaṁ vuttāya parisuddhāya ñattidutiyakammavācāya sammatā.",
  "tika-vin05t24:19_1": "Kammavācāpariyosāne nimittānaṁ anto sīmā hoti, nimittāni sīmato bahi honti.",
  "tika-vin05t24:20_0": "161.",
  "tika-vin05t24:20_1": "Evaṁ baddhāya ca sīmāya ticīvarena vippavāsasukhatthaṁ daḷhīkammatthañca avippavāsasammuti kātabbā.",
  "tika-vin05t24:20_2": "Sā pana evaṁ kattabbā –",
  "tika-vin05t24:21_0": "“Suṇātu me, bhante, saṅgho, yā sā saṅghena sīmā sammatā samānasaṁvāsā ekūposathā, yadi saṅghassa pattakallaṁ, saṅgho taṁ sīmaṁ ticīvarena avippavāsaṁ sammanneyya ṭhapetvā gāmañca gāmūpacārañca, esā ñatti.",
  "tika-vin05t24:22_0": "“Suṇātu me, bhante, saṅgho, yā sā saṅghena sīmā sammatā samānasaṁvāsā ekūposathā, saṅgho taṁ sīmaṁ ticīvarena avippavāsaṁ sammannati ṭhapetvā gāmañca gāmūpacārañca, yassāyasmato khamati etissā sīmāya ticīvarena avippavāsāya sammuti ṭhapetvā gāmañca gāmūpacārañca, so tuṇhassa.",
  "tika-vin05t24:22_1": "Yassa nakkhamati, so bhāseyya.",
  "tika-vin05t24:23_0": "“Sammatā sā sīmā saṅghena ticīvarena avippavāsā ṭhapetvā gāmañca gāmūpacārañca, khamati saṅghassa, tasmā tuṇhī, evametaṁ dhārayāmī”ti.",
  "tika-vin05t24:24_0": "Ettha ca nigamanagarānampi gāmeneva saṅgaho veditabbo.",
  "tika-vin05t24:24_1": "Gāmūpacāroti parikkhittassa parikkhepo, aparikkhittassa parikkhepokāso.",
  "tika-vin05t24:24_2": "Imesu pana gāmagāmūpacāresu adhiṭṭhitatecīvariko bhikkhu parihāraṁ na labhati.",
  "tika-vin05t24:24_3": "Ayañhi avippavāsasīmā “ṭhapetvā gāmañca gāmūpacārañcā”ti vuttattā gāmañca gāmūpacārañca na ottharati, samānasaṁvāsakasīmāva ottharati.",
  "tika-vin05t24:24_4": "Samānasaṁvāsakasīmā cettha attano dhammatāya gacchati, avippavāsasīmā pana yattha samānasaṁvāsakasīmā, tattheva gacchati.",
  "tika-vin05t24:24_5": "Na hi tassā visuṁ nimittakittanaṁ atthi, tattha sace avippavāsāya sammutikāle gāmo atthi, taṁ sā na ottharati.",
  "tika-vin05t24:24_6": "Sace pana sammatāya sīmāya pacchā gāmo nivisati, sopi sīmasaṅkhyaṁyeva gacchati.",
  "tika-vin05t24:24_7": "Yathā ca pacchā niviṭṭho, evaṁ paṭhamaṁ niviṭṭhassa pacchā vaḍḍhitappadesopi sīmasaṅkhyameva gacchati.",
  "tika-vin05t24:24_8": "Sace sīmāsammutikāle gehāni katāni, “pavisissāmā”ti ālayopi atthi, manussā pana appaviṭṭhā, porāṇakagāmaṁ vā sace gehameva chaḍḍetvā aññattha gatā, agāmoyeva esa, sīmā ottharati.",
  "tika-vin05t24:24_9": "Sace pana ekampi kulaṁ paviṭṭhaṁ vā agataṁ vā atthi, gāmoyeva, sīmā na ottharati.",
  "tika-vin05t24:24_10": "Ayamettha saṅkhepo.",
  "tika-vin05t24:25_0": "162.",
  "tika-vin05t24:25_1": "Ayaṁ pana vitthāro sīmaṁ bandhitukāmena hi sāmantavihāresu bhikkhū tassa tassa vihārassa sīmāparicchedaṁ pucchitvā baddhasīmavihārānaṁ sīmāya sīmantarikaṁ, abaddhasīmavihārānaṁ sīmāya upacāraṁ ṭhapetvā disācārikabhikkhūnaṁ nissañcārasamaye sace ekasmiṁ gāmakhette sīmaṁ bandhitukāmā, ye tattha baddhasīmavihārā, tesu bhikkhūnaṁ “mayaṁ ajja sīmaṁ bandhissāma, tumhe sakasīmāya paricchedato mā nikkhamitthā”ti pesetabbaṁ.",
  "tika-vin05t24:25_2": "Ye abaddhasīmavihārā, tesu bhikkhū ekajjhaṁ sannipātetabbā, chandārahānaṁ chando āharāpetabbo.",
  "tika-vin05t24:25_3": "“Sace aññānipi gāmakhettāni antokātukāmā, tesu gāmesu ye bhikkhū vasanti, tehipi āgantabbaṁ, anāgacchantānaṁ chando āharitabbo”ti mahāsumatthero āha.",
  "tika-vin05t24:25_4": "Mahāpadumatthero pana “nānāgāmakhettāni nāma pāṭiyekkaṁ baddhasīmasadisāni, na tato chandapārisuddhi āgacchati, antonimittagatehi pana bhikkhūhi āgantabba”nti vatvā puna āha “samānasaṁvāsakasīmāsammannanakāle āgamanampi anāgamanampi vaṭṭati, avippavāsasīmāsammannanakāle pana antonimittagatehi āgantabbaṁ, anāgacchantānaṁ chando āharitabbo”ti.",
  "tika-vin05t24:26_0": "Evaṁ sannipatitesu bhikkhūsu chandārahānaṁ chande āhaṭe tesu tesu maggesu nadītitthagāmadvārādīsu ca āgantukabhikkhūnaṁ sīghaṁ sīghaṁ hatthapāsanayanatthañceva bahisīmakaraṇatthañca ārāmike ceva samaṇuddese ca ṭhapetvā bherisaññaṁ vā saṅkhasaññaṁ vā katvā nimittakittanānantaraṁ vuttāya “suṇātu me bhante saṅgho”tiādikāya kammavācāya sīmā bandhitabbā.",
  "tika-vin05t24:26_1": "Kammavācāpariyosāneyeva nimittāni bahikatvā heṭṭhā pathavīsandhārakaṁ udakapariyantaṁ katvā sīmā gatā hoti.",
  "tika-vin05t24:27_0": "163.",
  "tika-vin05t24:27_1": "Imaṁ pana samānasaṁvāsakasīmaṁ sammannantehi pabbajjūpasampadādīnaṁ saṅghakammānaṁ sukhakaraṇatthaṁ paṭhamaṁ khaṇḍasīmā bandhitabbā.",
  "tika-vin05t24:27_2": "Taṁ pana bandhantehi vattaṁ jānitabbaṁ.",
  "tika-vin05t24:27_3": "Sace hi bodhicetiyabhattasālādīni sabbavatthūni patiṭṭhāpetvā katavihāre bandhanti, vihāramajjhe bahūnaṁ samosaraṇaṭṭhāne abandhitvā vihārapaccante vivittokāse bandhitabbā.",
  "tika-vin05t24:27_4": "Akatavihāre bandhantehi bodhicetiyādīnaṁ sabbavatthūnaṁ ṭhānaṁ sallakkhetvā yathā patiṭṭhitesu vatthūsu vihārapaccante vivittokāse hoti, evaṁ bandhitabbā.",
  "tika-vin05t24:27_5": "Sā heṭṭhimaparicchedena sace ekavīsati bhikkhū gaṇhāti, vaṭṭati, tato oraṁ na vaṭṭati, paraṁ bhikkhusahassaṁ gaṇhantīpi vaṭṭati.",
  "tika-vin05t24:27_6": "Taṁ bandhantehi sīmamāḷakassa samantā nimittupagā pāsāṇā ṭhapetabbā, na khaṇḍasīmāya ṭhitehi mahāsīmā bandhitabbā, na mahāsīmāya ṭhitehi khaṇḍasīmā, khaṇḍasīmāyameva pana ṭhatvā khaṇḍasīmā bandhitabbā.",
  "tika-vin05t24:28_0": "Tatrāyaṁ bandhanavidhi –",
  "tika-vin05t24:28_1": "samantā “eso pāsāṇo nimitta”nti evaṁ nimittāni kittetvā kammavācāya sīmā sammannitabbā.",
  "tika-vin05t24:28_2": "Atha tassā eva daḷhīkammatthaṁ avippavāsakammavācā kātabbā.",
  "tika-vin05t24:28_3": "Evañhi “sīmaṁ samūhanissāmā”ti āgatā samūhanituṁ na sakkhissanti.",
  "tika-vin05t24:28_4": "Sīmaṁ sammannitvā bahi sīmantarikapāsāṇā ṭhapetabbā.",
  "tika-vin05t24:28_5": "Sīmantarikā pacchimakoṭiyā ekaratanappamāṇā vaṭṭati.",
  "tika-vin05t24:28_6": "“Vidatthippamāṇāpi vaṭṭatī”ti kurundiyaṁ, “caturaṅgulappamāṇāpi vaṭṭatī”ti mahāpaccariyaṁ vuttaṁ.",
  "tika-vin05t24:28_7": "Sace pana vihāro mahā hoti, dvepi tissopi tatuttarimpi khaṇḍasīmāyo bandhitabbā.",
  "tika-vin05t24:29_0": "Evaṁ khaṇḍasīmaṁ sammannitvā mahāsīmasammutikāle khaṇḍasīmato nikkhamitvā mahāsīmāyaṁ ṭhatvā samantā anupariyāyantehi sīmantarikapāsāṇā kittetabbā, tato avasesanimittāni kittetvā hatthapāsaṁ avijahantehi kammavācāya samānasaṁvāsakasīmaṁ sammannitvā tassā daḷhīkammatthaṁ avippavāsakammavācāpi kātabbā.",
  "tika-vin05t24:29_1": "Evañhi “sīmaṁ samūhanissāmā”ti āgatā samūhanituṁ na sakkhissanti.",
  "tika-vin05t24:29_2": "Sace pana khaṇḍasīmāya nimittāni kittetvā tato sīmantarikāya nimittāni kittetvā mahāsīmāya nimittāni kittenti, evaṁ tīsu ṭhānesu nimittāni kittetvā yaṁ sīmaṁ icchanti, taṁ paṭhamaṁ bandhituṁ vaṭṭati.",
  "tika-vin05t24:29_3": "Evaṁ santepi yathāvuttanayena khaṇḍasīmatova paṭṭhāya bandhitabbā.",
  "tika-vin05t24:29_4": "Evaṁ baddhāsu pana sīmāsu khaṇḍasīmāya ṭhitā bhikkhū mahāsīmāya kammaṁ karontānaṁ na kopenti, mahāsīmāya vā ṭhitā khaṇḍasīmāya karontānaṁ, sīmantarikāya pana ṭhitā ubhinnampi na kopenti.",
  "tika-vin05t24:29_5": "Gāmakhette ṭhatvā kammaṁ karontānaṁ pana sīmantarikāya ṭhitā kopenti.",
  "tika-vin05t24:29_6": "Sīmantarikā hi gāmakhettaṁ bhajati.",
  "tika-vin05t24:30_0": "Sīmā ca nāmesā na kevalā pathavītaleyeva baddhā baddhā nāma hoti, atha kho piṭṭhipāsāṇepi kuṭigehepi leṇepi pāsādepi pabbatamatthakepi baddhā baddhāyeva hoti.",
  "tika-vin05t24:30_1": "Tattha piṭṭhipāsāṇe bandhantehi pāsāṇapiṭṭhiyaṁ rājiṁ vā koṭṭetvā udukkhalaṁ vā khaṇitvā nimittaṁ na kātabbaṁ, nimittupagapāsāṇe ṭhapetvā nimittāni kittetabbāni.",
  "tika-vin05t24:30_2": "Kammavācāpariyosāne sīmā pathavīsandhārakaṁ udakapariyantaṁ katvā otarati.",
  "tika-vin05t24:30_3": "Nimittapāsāṇā yathāṭhāne na tiṭṭhanti, tasmā samantato rāji vā upaṭṭhāpetabbā, catūsu vā koṇesu pāsāṇā vijjhitabbā, “ayaṁ sīmāparicchedo”ti vatvā akkharāni vā chinditabbāni.",
  "tika-vin05t24:30_4": "Keci usūyakā “sīmaṁ jhāpessāmā”ti aggiṁ denti, pāsāṇāva jhāyanti, na sīmā.",
  "tika-vin05t24:31_0": "Kuṭigehepi bhittiṁ akittetvā ekavīsatiyā bhikkhūnaṁ okāsaṭṭhānaṁ antokaritvā pāsāṇanimittāni ṭhapetvā sīmā sammannitabbā, antokuṭṭameva sīmā hoti.",
  "tika-vin05t24:31_1": "Sace antokuṭṭe ekavīsatiyā bhikkhūnaṁ okāso natthi, pamukhe nimittapāsāṇe ṭhapetvā sammannitabbā.",
  "tika-vin05t24:31_2": "Sace evampi nappahoti, bahi nibbodakapatanaṭṭhānepi nimittāni ṭhapetvā sammannitabbā.",
  "tika-vin05t24:31_3": "Evaṁ sammatāya pana sabbaṁ kuṭigehaṁ sīmaṭṭhameva hoti.",
  "tika-vin05t24:32_0": "Catubhittiyaleṇepi bandhantehi kuṭṭaṁ akittetvā pāsāṇāva kittetabbā, anto okāse asati pamukhepi nimittāni ṭhapetabbāni, evaṁ leṇassa anto ca bahi ca sīmā hoti.",
  "tika-vin05t24:33_0": "Uparipāsādepi bhittiṁ akittetvā antopāsāṇe ṭhapetvā sīmā sammannitabbā.",
  "tika-vin05t24:33_1": "Sace nappahoti, pamukhepi pāsāṇe ṭhapetvā sammannitabbā.",
  "tika-vin05t24:33_2": "Evaṁ sammatā uparipāsādeyeva hoti, heṭṭhā na otarati.",
  "tika-vin05t24:33_3": "Sace pana bahūsu thambhesu tulānaṁ upari katapāsādassa heṭṭhimatale kuṭṭo yathā nimittānaṁ anto hoti, evaṁ uṭṭhahitvā tulārukkhehi ekasambandho ṭhito, heṭṭhāpi otarati, ekathambhapāsādassa pana uparitale baddhā sīmā.",
  "tika-vin05t24:33_4": "Sace thambhamatthake ekavīsatiyā bhikkhūnaṁ okāso hoti, heṭṭhā otarati.",
  "tika-vin05t24:33_5": "Sace pāsādabhittito niggatesu niyyūhakādīsu pāsāṇe ṭhapetvā sīmaṁ bandhanti, pāsādabhitti antosīmāya hoti.",
  "tika-vin05t24:33_6": "Heṭṭhā panassā otaraṇānotaraṇaṁ vuttanayeneva veditabbaṁ.",
  "tika-vin05t24:34_0": "Heṭṭhāpāsāde kittentehipi bhitti ca rukkhatthambhā ca na kittetabbā, bhittilagge pana pāsāṇatthambhe kittetuṁ vaṭṭati.",
  "tika-vin05t24:34_1": "Evaṁ kittitā sīmā heṭṭhāpāsādassa pariyantathambhānaṁ antoyeva hoti.",
  "tika-vin05t24:34_2": "Sace pana heṭṭhāpāsādassa kuṭṭo uparimatalena sambaddho hoti, uparipāsādampi abhiruhati.",
  "tika-vin05t24:34_3": "Sace pāsādassa bahi nibbodakapatanaṭṭhāne nimittāni karonti, sabbo pāsādo sīmaṭṭho hoti.",
  "tika-vin05t24:35_0": "Pabbatamatthake talaṁ hoti ekavīsatiyā bhikkhūnaṁ okāsārahaṁ, tattha piṭṭhipāsāṇe viya sīmaṁ bandhanti, heṭṭhāpabbatepi teneva paricchedena sīmā otarati.",
  "tika-vin05t24:35_1": "Tālamūlakapabbatepi upari sīmā baddhā heṭṭhā otarateva.",
  "tika-vin05t24:35_2": "Yo pana vitānasaṇṭhāno hoti, upari ekavīsatiyā bhikkhūnaṁ okāso atthi, heṭṭhā natthi, tassupari baddhā sīmā heṭṭhā na otarati.",
  "tika-vin05t24:35_3": "Evaṁ mudiṅgasaṇṭhāno vā hotu paṇavasaṇṭhāno vā, yassa heṭṭhā vā majjhe vā sīmappamāṇaṁ natthi, tassa upari baddhā sīmā heṭṭhā na otarati.",
  "tika-vin05t24:35_4": "Yassa pana dve kūṭāni āsanne ṭhitāni, ekassapi upari sīmappamāṇaṁ nappahoti, tassa kūṭantaraṁ cinitvā vā pūretvā vā ekābaddhaṁ katvā upari sīmā sammannitabbā.",
  "tika-vin05t24:35_5": "Eko sappaphaṇasadiso pabbato, tassa upari sīmappamāṇassa atthitāya sīmaṁ bandhanti, tassa ce heṭṭhā ākāsapabbhāraṁ hoti, sīmā na otarati.",
  "tika-vin05t24:35_6": "Sace panassa vemajjhe sīmappamāṇo susirapāsāṇo hoti, otarati, so ca pāsāṇo sīmaṭṭhoyeva hoti.",
  "tika-vin05t24:35_7": "Athāpissa heṭṭhāleṇassa kuṭṭo aggakoṭiṁ āhacca tiṭṭhati, otarati, heṭṭhā ca upari ca sīmāyeva hoti.",
  "tika-vin05t24:35_8": "Sace pana heṭṭhā uparimassa sīmāparicchedassa pārato antoleṇaṁ hoti, bahi sīmā na otarati.",
  "tika-vin05t24:35_9": "Athāpi uparimassa sīmāparicchedassa orato bahi leṇaṁ hoti, anto sīmā na otarati.",
  "tika-vin05t24:35_10": "Athāpi upari sīmāparicchedo khuddako, heṭṭhā leṇaṁ mahantaṁ sīmāparicchedamatikkamitvā ṭhitaṁ, sīmā upariyeva hoti, heṭṭhā na otarati.",
  "tika-vin05t24:35_11": "Yadi pana leṇaṁ khuddakaṁ sabbapacchimasīmāparimāṇaṁ, upari sīmā mahatī naṁ ajjhottharitvā ṭhitā, sīmā otarati.",
  "tika-vin05t24:35_12": "Atha leṇaṁ atikhuddakaṁ sīmappamāṇaṁ na hoti, sīmā upariyeva hoti, heṭṭhā na otarati.",
  "tika-vin05t24:35_13": "Sace tato upaḍḍhaṁ bhijjitvā patati, sīmappamāṇaṁ cepi hoti, bahi patitaṁ asīmā.",
  "tika-vin05t24:35_14": "Apatitaṁ pana yadi sīmappamāṇaṁ, sīmā hotiyeva.",
  "tika-vin05t24:36_0": "Khaṇḍasīmā ca nīcavatthukā hoti, taṁ pūretvā uccavatthukaṁ karonti, sīmāyeva.",
  "tika-vin05t24:36_1": "Sīmāya gehaṁ karonti, sīmaṭṭhakameva hoti.",
  "tika-vin05t24:36_2": "Sīmāya pokkharaṇiṁ khaṇanti, sīmāyeva.",
  "tika-vin05t24:36_3": "Ogho sīmāmaṇḍalaṁ ottharitvā gacchati, sīmāmāḷake aṭṭaṁ bandhitvā kammaṁ kātuṁ vaṭṭati.",
  "tika-vin05t24:36_4": "Sīmāya heṭṭhā umaṅganadī hoti, iddhimā bhikkhu tattha nisīdati.",
  "tika-vin05t24:36_5": "Sace sā nadī paṭhamaṁ gatā, sīmā pacchā baddhā, kammaṁ na kopeti.",
  "tika-vin05t24:36_6": "Atha paṭhamaṁ sīmā baddhā, pacchā nadī gatā, kammaṁ kopeti, heṭṭhāpathavītale ṭhito pana kopetiyeva.",
  "tika-vin05t24:37_0": "Sīmāmāḷake vaṭarukkho hoti, tassa sākhā vā tato niggatapāroho vā mahāsīmāya pathavītalaṁ vā tatthajātarukkhādīni vā āhacca tiṭṭhati, mahāsīmaṁ vā sodhetvā kammaṁ kātabbaṁ, te vā sākhāpārohā chinditvā bahiṭṭhakā kātabbā.",
  "tika-vin05t24:37_1": "Anāhacca ṭhitasākhādīsu āruḷhabhikkhū hatthapāsaṁ ānetabbā.",
  "tika-vin05t24:37_2": "Evaṁ mahāsīmāya jātarukkhassa sākhā vā pāroho vā vuttanayeneva sīmāmāḷake patiṭṭhāti, vuttanayeneva sīmaṁ sodhetvā vā kammaṁ kātabbaṁ, te vā sākhāpārohā chinditvā bahiṭṭhakā kātabbā.",
  "tika-vin05t24:37_3": "Sace māḷake kamme kariyamāne koci bhikkhu māḷakassa anto pavisitvā vehāsaṁ ṭhitasākhāya nisīdati, pādā vāssa bhūmigatā honti, nivāsanapārupanaṁ vā bhūmiṁ phusati, kammaṁ kātuṁ na vaṭṭati.",
  "tika-vin05t24:37_4": "Pāde pana nivāsanapārupanañca ukkhipāpetvā kātuṁ kammaṁ vaṭṭati, idañca lakkhaṇaṁ purimanayepi veditabbaṁ.",
  "tika-vin05t24:37_5": "Ayaṁ pana viseso –",
  "tika-vin05t24:37_6": "tatra ukkhipāpetvā kātuṁ na vaṭṭati, hatthapāsameva ānetabbo.",
  "tika-vin05t24:37_7": "Sace antosīmato pabbato abbhuggacchati, tatraṭṭho bhikkhu hatthapāsaṁ ānetabbo.",
  "tika-vin05t24:37_8": "Iddhiyā antopabbataṁ paviṭṭhepi eseva nayo.",
  "tika-vin05t24:37_9": "Bajjhamānā eva hi sīmā pamāṇarahitaṁ padesaṁ na otarati, baddhāya sīmāya jātaṁ yaṁ kiñci yattha katthaci ekasambandhena gataṁ sīmāsaṅkhyameva gacchatīti.",
  "tika-vin05t24:38_0": "Tiyojanaparamaṁ pana sīmaṁ sammannantena majjhe ṭhatvā yathā catūsupi disāsu diyaḍḍhadiyaḍḍhayojanaṁ hoti, evaṁ sammannitabbā.",
  "tika-vin05t24:38_1": "Sace pana majjhe ṭhatvā ekekadisato tiyojanaṁ karonti, chayojanaṁ hotīti na vaṭṭati.",
  "tika-vin05t24:38_2": "Caturassaṁ vā tikoṇaṁ vā sammannantena yathā koṇato koṇaṁ tiyojanaṁ hoti, evaṁ sammannitabbā.",
  "tika-vin05t24:38_3": "Sace hi yena kenaci pariyantena kesaggamattampi tiyojanaṁ atikkāmeti, āpattiñca āpajjati, sīmā ca asīmā hoti.",
  "tika-vin05t24:39_0": "164.",
  "tika-vin05t24:39_1": "“Na, bhikkhave, nadīpārasīmā sammannitabbā, yo sammanneyya, āpatti dukkaṭassā”ti vacanato nadīpārasīmā na sammannitabbā.",
  "tika-vin05t24:39_2": "Yatra pana dhuvanāvā vā dhuvasetu vā abhimukhatittheyeva atthi, evarūpaṁ nadīpārasīmaṁ sammannituṁ vaṭṭati.",
  "tika-vin05t24:39_3": "“Anujānāmi, bhikkhave, yatthassa dhuvanāvā vā dhuvasetu vā, evarūpaṁ nadīpārasīmaṁ sammannitu”nti hi vuttaṁ.",
  "tika-vin05t24:39_4": "Sace dhuvanāvā vā dhuvasetu vā abhimukhatitthe natthi, īsakaṁ uddhaṁ abhiruhitvā adho vā orohitvā atthi, evampi vaṭṭati.",
  "tika-vin05t24:39_5": "Karavikatissatthero pana “gāvutamattabbhantarepi vaṭṭatī”ti āha.",
  "tika-vin05t24:40_0": "Imañca pana nadīpārasīmaṁ sammannantena ekasmiñca tīre ṭhatvā uparisote nadītīre nimittaṁ kittetvā tato paṭṭhāya attānaṁ parikkhipantena yattakaṁ paricchedaṁ icchati, tassa pariyosāne adhosotepi nadītīre nimittaṁ kittetvā paratīre sammukhaṭṭhāne nadītīre nimittaṁ kittetabbaṁ.",
  "tika-vin05t24:40_1": "Tato paṭṭhāya yattakaṁ paricchedaṁ icchati, tassa vasena yāva uparisote paṭhamaṁ kittitanimittassa sammukhā nadītīre nimittaṁ, tāva kittetvā paccāharitvā paṭhamakittitanimittena saddhiṁ ghaṭetabbaṁ.",
  "tika-vin05t24:40_2": "Atha sabbanimittānaṁ anto ṭhite bhikkhū hatthapāsagate katvā kammavācāya sīmā sammannitabbā.",
  "tika-vin05t24:40_3": "Nadiyā ṭhitā anāgatāpi kammaṁ na kopenti, sammutipariyosāne ṭhapetvā nadiṁ nimittānaṁ anto paratīre ca orimatīre ca ekasīmā hoti, nadī pana baddhasīmāsaṅkhyaṁ na gacchati.",
  "tika-vin05t24:40_4": "Visuṁ nadīsīmā eva hi sā.",
  "tika-vin05t24:41_0": "Sace antonadiyaṁ dīpako hoti, taṁ antosīmāya kātukāmena purimanayeneva attanā ṭhitatīre nimittāni kittetvā dīpakassa orimante ca pārimante ca nimittaṁ kittetabbaṁ.",
  "tika-vin05t24:41_1": "Atha paratīre nadiyā orimatīre nimittassa sammukhaṭṭhāne nimittaṁ kittetvā tato paṭṭhāya purimanayeneva yāva uparisote paṭhamaṁ kittitanimittassa sammukhā nimittaṁ, tāva kittetabbaṁ.",
  "tika-vin05t24:41_2": "Atha dīpakassa pārimante ca orimante ca nimittaṁ kittetvā paccāharitvā paṭhamaṁ kittitanimittena saddhiṁ ghaṭetabbaṁ.",
  "tika-vin05t24:41_3": "Atha dvīsu tīresu dīpakesu ca bhikkhū sabbe hatthapāsagate katvā kammavācāya sīmā sammannitabbā, nadiyaṁ ṭhitā anāgacchantāpi kammaṁ na kopenti, sammutipariyosāne ṭhapetvā nadiṁ nimittānaṁ anto tīradvayañca dīpako ca ekasīmā hoti, nadī pana nadīsīmāyeva.",
  "tika-vin05t24:42_0": "Sace pana dīpako vihārasīmāparicchedato uddhaṁ vā adho vā adhikataro hoti, atha vihārasīmāparicchedanimittassa ujukameva sammukhībhūte dīpakassa orimante nimittaṁ kittetvā tato paṭṭhāya dīpakasikharaṁ parikkhipantena puna dīpakassa orimante nimittasammukhe pārimante nimittaṁ kittetabbaṁ.",
  "tika-vin05t24:42_1": "Tato paraṁ purimanayeneva paratīre sammukhanimittamādiṁ katvā paratīre nimittāni ca dīpakassa pārimantaorimante nimittāni ca kittetvā paṭhamakittitanimittena saddhiṁ ghaṭanā kātabbā.",
  "tika-vin05t24:42_2": "Evaṁ kittetvā sammatā sīmā pabbatasaṇṭhānā hoti.",
  "tika-vin05t24:42_3": "Sace pana dīpako vihārasīmāparicchedato uddhampi adhopi adhikataro hoti, purimanayeneva dīpakassa ubhopi sikharāni parikkhipitvā nimittāni kittentena nimittaghaṭanā kātabbā.",
  "tika-vin05t24:42_4": "Evaṁ kittetvā sammatā sīmā mudiṅgasaṇṭhānā hoti.",
  "tika-vin05t24:42_5": "Sace dīpako vihārasīmāparicchedassa anto khuddako hoti, sabbapaṭhamena nayena dīpake nimittāni kittetabbāni.",
  "tika-vin05t24:42_6": "Evaṁ kittetvā sammatā sīmā paṇavasaṇṭhānā hoti.",
  "tika-vin05t24:42_7": "Evaṁ tāva sīmābandhanaṁ veditabbaṁ.",
  "tika-vin05t24:43_0": "165.",
  "tika-vin05t24:43_1": "Evaṁ baddhā pana sīmā kadā asīmā hotīti?",
  "tika-vin05t24:43_2": "Yadā saṅgho sīmaṁ samūhanati, tadā asīmā hoti.",
  "tika-vin05t24:43_3": "Kathaṁ panesā samūhanitabbāti?",
  "tika-vin05t24:43_4": "“Sīmaṁ, bhikkhave, sammannantena paṭhamaṁ samānasaṁvāsasīmā sammannitabbā, pacchā ticīvarena avippavāso sammannitabbo.",
  "tika-vin05t24:43_5": "Sīmaṁ, bhikkhave, samūhanantena paṭhamaṁ ticīvarena avippavāso samūhantabbo, pacchā samānasaṁvāsasīmā samūhantabbā”ti vacanato paṭhamaṁ avippavāso samūhanitabbo, pacchā sīmā samūhanitabbāti. Kathaṁ?",
  "tika-vin05t24:43_6": "Byattena bhikkhunā paṭibalena saṅgho ñāpetabbo –",
  "tika-vin05t24:44_0": "“Suṇātu me, bhante, saṅgho, yo so saṅghena ticīvarena avippavāso sammato, yadi saṅghassa pattakallaṁ, saṅgho taṁ ticīvarena avippavāsaṁ samūhaneyya, esā ñatti.",
  "tika-vin05t24:45_0": "“Suṇātu me, bhante, saṅgho, yo so saṅghena ticīvarena avippavāso sammato, saṅgho taṁ ticīrena avippavāsaṁ samūhanati.",
  "tika-vin05t24:45_1": "Yassāyasmato khamati etassa ticīvarena avippavāsassa samugghāto, so tuṇhassa.",
  "tika-vin05t24:45_2": "Yassa nakkhamati, so bhāseyya.",
  "tika-vin05t24:46_0": "“Samūhato so saṅghena ticīvarena avippavāso, khamati saṅghassa, tasmā tuṇhī, evametaṁ dhārayāmī”ti –",
  "tika-vin05t24:47_0": "Evaṁ tāva avippavāso samūhanitabbo.",
  "tika-vin05t24:48_0": "“Suṇātu me, bhante, saṅgho, yā sā saṅghena sīmā sammatā samānasaṁvāsā ekūposathā, yadi saṅghassa pattakallaṁ, saṅgho taṁ sīmaṁ samūhaneyya samānasaṁvāsaṁ ekūposathaṁ, esā ñatti.",
  "tika-vin05t24:49_0": "“Suṇātu me, bhante, saṅgho, yā sā saṅghena sīmā sammatā samānasaṁvāsā ekūposathā, saṅgho taṁ sīmaṁ samūhanati samānasaṁvāsaṁ ekūposathaṁ.",
  "tika-vin05t24:49_1": "Yassāyasmato khamati etissā sīmāya samānasaṁvāsāya ekūposathāya samugghāto, so tuṇhassa.",
  "tika-vin05t24:49_2": "Yassa nakkhamati, so bhāseyya.",
  "tika-vin05t24:50_0": "“Samūhatā sā sīmā saṅghena samānasaṁvāsā ekūposathā, khamati saṅghassa, tasmā tuṇhī, evametaṁ dhārayāmī”ti –",
  "tika-vin05t24:51_0": "Evaṁ sīmā samūhanitabbā.",
  "tika-vin05t24:52_0": "Samūhanantena pana bhikkhunā vattaṁ jānitabbaṁ.",
  "tika-vin05t24:52_1": "Tatridaṁ vattaṁ –",
  "tika-vin05t24:52_2": "khaṇḍasīmāya ṭhatvā avippavāsasīmā na samūhantabbā, tathā avippavāsasīmāya ṭhatvā khaṇḍasīmāpi.",
  "tika-vin05t24:52_3": "Khaṇḍasīmāya pana ṭhitena khaṇḍasīmāva samūhanitabbā, tathā itarāya ṭhitena itarā.",
  "tika-vin05t24:52_4": "Sīmaṁ nāma dvīhi kāraṇehi samūhananti pakatiyā khuddakaṁ puna āvāsavaḍḍhanatthāya mahatiṁ vā kātuṁ, pakatiyā mahatiṁ puna aññesaṁ vihārokāsadānatthāya khuddakaṁ vā kātuṁ.",
  "tika-vin05t24:52_5": "Tattha sace khaṇḍasīmañca avippavāsasīmañca jānanti, samūhanituñceva bandhituñca sakkhissanti.",
  "tika-vin05t24:52_6": "Khaṇḍasīmaṁ pana jānantā avippavāsaṁ ajānantāpi samūhanituñceva bandhituñca sakkhissanti.",
  "tika-vin05t24:52_7": "Khaṇḍasīmaṁ ajānantā avippavāsaṁyeva jānantā cetiyaṅgaṇabodhiyaṅgaṇaupaosathāgārādīsu nirāsaṅkaṭṭhānesu ṭhatvā appeva nāma samūhanituṁ sakkhissanti, paṭibandhituṁ pana na sakkhissanteva.",
  "tika-vin05t24:52_8": "Sace bandheyyuṁ, sīmāsambhedaṁ katvā vihāraṁ avihāraṁ kareyyuṁ, tasmā na samūhanitabbā.",
  "tika-vin05t24:52_9": "Ye pana ubhopi na jānanti, te neva samūhanituṁ, na bandhituṁ sakkhissanti.",
  "tika-vin05t24:52_10": "Ayañhi sīmā nāma kammavācāya vā asīmā hoti sāsanantaradhānena vā, na ca sakkā sīmaṁ ajānantehi kammavācā kātuṁ, tasmā na samūhanitabbā, sādhukaṁ pana ñatvāyeva samūhanitabbā ceva bandhitabbā cāti.",
  "tika-vin05t24:52_11": "Ayaṁ tāva baddhasīmāya vinicchayo.",
  "tika-vin05t24:53_0": "166.Abaddhasīmā pana gāmasīmā sattabbhantarasīmā udakukkhepasīmāti tividhā.",
  "tika-vin05t24:53_1": "Tattha yāvatā ekaṁ gāmakhettaṁ, ayaṁ gāmasīmā nāma, gāmaggahaṇena cettha nagarampi nigamampi gahitameva hoti.",
  "tika-vin05t24:53_2": "Tattha yattake padese tassa tassa gāmassa gāmabhojakā baliṁ labhanti, so padeso appo vā hotu mahanto vā, gāmasīmātveva saṅkhyaṁ gacchati.",
  "tika-vin05t24:53_3": "Nagaranigamasīmāsupi eseva nayo.",
  "tika-vin05t24:53_4": "Yampi ekasmiṁyeva gāmakhette ekaṁ padesaṁ “ayaṁ visuṁgāmo hotū”ti paricchinditvā rājā kassaci deti, sopi visuṁgāmasīmā hotiyeva, tasmā sā ca itarā ca pakatigāmanagaranigamasīmā baddhasīmāsadisāyeva honti, kevalaṁ pana ticīvaravippavāsaparihāraṁ na labhanti.",
  "tika-vin05t24:54_0": "Agāmake pana araññe samantā sattabbhantarā sattabbhantarasīmā nāma.",
  "tika-vin05t24:54_1": "Tattha agāmakaṁ nāma araññaṁ viñjhāṭavīādīsu vā samuddamajjhe vā macchabandhānaṁ agamanapathe dīpakesu labbhati.",
  "tika-vin05t24:54_2": "Samantā sattabbhantarāti majjhe ṭhitānaṁ sabbadisāsu sattabbhantarā vinibbedhena cuddasa honti.",
  "tika-vin05t24:54_3": "Tattha ekaṁ abbhantaraṁ aṭṭhavīsatihatthappamāṇaṁ hoti.",
  "tika-vin05t24:54_4": "Ayañca sīmā parisavasena vaḍḍhati, tasmā samantā parisapariyantato paṭṭhāya abbhantaraparicchedo kātabbo.",
  "tika-vin05t24:54_5": "Sace pana dve saṅghā visuṁ uposathaṁ karonti, dvinnaṁ sattabbhantarānaṁ antare aññamekaṁ abbhantaraṁ upacāratthāya ṭhapetabbaṁ.",
  "tika-vin05t24:55_0": "167.",
  "tika-vin05t24:55_1": "Yā panesā “sabbā, bhikkhave, nadī asīmā, sabbo samuddo asīmo, sabbo jātassaro asīmo”ti evaṁ nadīādīnaṁ baddhasīmabhāvaṁ paṭikkhipitvā puna “nadiyā vā, bhikkhave, samudde vā jātassare vā yaṁ majjhimassa purisassa samantā udakukkhepā, ayaṁ tattha samānasaṁvāsā ekūposathā”ti vuttā, ayaṁ udakukkhepasīmā nāma.",
  "tika-vin05t24:55_2": "Tattha nadī nadīnimitte vuttalakkhaṇāva, samuddopi pākaṭoyeva.",
  "tika-vin05t24:55_3": "Yo pana yena kenaci khaṇitvā akato sayaṁjāto sobbho samantato āgatena udakena pūrito tiṭṭhati, yattha nadiyaṁ vuttappakāre vassakāle udakaṁ santiṭṭhati, ayaṁ jātassaro nāma.",
  "tika-vin05t24:55_4": "Yopi nadiṁ vā samuddaṁ vā bhinditvā nikkhantaudakena khato sobbho etaṁ lakkhaṇaṁ pāpuṇāti, ayampi jātassaroyeva.",
  "tika-vin05t24:55_5": "Etesu nadīādīsu yaṁ ṭhānaṁ thāmamajjhimassa purisassa samantato udakukkhepena paricchinnaṁ, ayaṁ udakukkhepasīmā nāma.",
  "tika-vin05t24:56_0": "Kathaṁ pana udakukkhepo kātabboti?",
  "tika-vin05t24:56_1": "Yathā akkhadhuttā dāruguḷaṁ khipanti, evaṁ udakaṁ vā vālukaṁ vā hatthena gahetvā thāmamajjhimena purisena sabbathāmena khipitabbaṁ.",
  "tika-vin05t24:56_2": "Yattha evaṁ khittaṁ udakaṁ vā vālukā vā patati, ayameko udakukkhepo, tassa antohatthapāsaṁ vijahitvā ṭhito kammaṁ kopeti.",
  "tika-vin05t24:56_3": "Yāva parisā vaḍḍhati, tāva sīmāpi vaḍḍhati, parisapariyantato udakukkhepoyeva pamāṇaṁ, ayaṁ pana etesaṁ nadīādīnaṁ antoyeva labbhati, na bahi.",
  "tika-vin05t24:56_4": "Tasmā nadiyā vā jātassare vā yattakaṁ padesaṁ pakativassakāle catūsu māsesu udakaṁ ottharati, samudde yasmiṁ padese pakativīciyo osaritvā saṇṭhahanti, tato paṭṭhāya kappiyabhūmi, tattha ṭhatvā uposathādikammaṁ kātuṁ vaṭṭati, dubbuṭṭhikāle vā gimhe vā nadījātassaresu sukkhesupi sā eva kappiyabhūmi.",
  "tika-vin05t24:56_5": "Sace pana sukkhe jātassare vāpiṁ vā khaṇanti, vappaṁ vā karonti, taṁ ṭhānaṁ gāmakhettaṁ hoti.",
  "tika-vin05t24:56_6": "Yā panesā “kappiyabhūmī”ti vuttā, tato bahi udakukkhepasīmā na gacchati, anto gacchati, tasmā tesaṁ anto parisapariyantato paṭṭhāya samantā udakukkhepaparicchedo kātabbo, ayamettha saṅkhepo.",
  "tika-vin05t24:57_0": "Ayaṁ pana vitthāro –",
  "tika-vin05t24:57_1": "sace nadī nātidīghā hoti, pabhavato paṭṭhāya yāva mukhadvārā sabbattha saṅgho nisīdati, udakukkhepasīmāya kammaṁ natthi, sakalāpi nadī etesaṁyeva bhikkhūnaṁ pahoti.",
  "tika-vin05t24:57_2": "Yaṁ pana mahāsumattherena vuttaṁ “yojanaṁ pavattamānāyeva nadī, tatrāpi upari aḍḍhayojanaṁ pahāya heṭṭhā aḍḍhayojane kammaṁ kātuṁ vaṭṭatī”ti, taṁ mahāpadumatthereneva paṭikkhittaṁ.",
  "tika-vin05t24:57_3": "Bhagavatā hi “timaṇḍalaṁ paṭicchādetvā yattha katthaci uttarantiyā bhikkhuniyā antaravāsako temiyatī”ti idaṁ nadiyā pamāṇaṁ vuttaṁ, na yojanaṁ vā aḍḍhayojanaṁ vā, tasmā yā imassa suttassa vasena pubbe vuttalakkhaṇā nadī, tassā pabhavato paṭṭhāya saṅghakammaṁ kātuṁ vaṭṭati.",
  "tika-vin05t24:57_4": "Sace panettha bahū bhikkhū visuṁ visuṁ kammaṁ karonti, sabbehi attano ca aññesañca udakukkhepaparicchedassa antarā añño udakukkhepo sīmantarikatthāya ṭhapetabbo, tato adhikaṁ vaṭṭatiyeva, ūnaṁ pana na vaṭṭatīti vuttaṁ.",
  "tika-vin05t24:57_5": "Jātassarasamuddepi eseva nayo.",
  "tika-vin05t24:58_0": "Nadiyā pana “kammaṁ karissāmā”ti gatehi sace nadī paripuṇṇā hoti samatittikā, udakasāṭikaṁ nivāsetvā antonadiyaṁyeva kammaṁ kātabbaṁ.",
  "tika-vin05t24:58_1": "Sace na sakkonti, nāvāyapi ṭhatvā kātabbaṁ.",
  "tika-vin05t24:58_2": "Gacchantiyā pana nāvāya kātuṁ na vaṭṭati. Kasmā?",
  "tika-vin05t24:58_3": "Udakukkhepamattameva hi sīmā.",
  "tika-vin05t24:58_4": "Taṁ nāvā sīghameva atikkamati, evaṁ sati aññissā sīmāya ñatti, aññissā anusāvanā hoti, tasmā nāvaṁ arittena vā ṭhapetvā pāsāṇe vā lambetvā antonadiyaṁ jātarukkhe vā bandhitvā kammaṁ kātabbaṁ.",
  "tika-vin05t24:58_5": "Antonadiyaṁ baddhaaṭṭakepi antonadiyaṁ jātarukkhepi ṭhitehi kātuṁ vaṭṭati.",
  "tika-vin05t24:58_6": "Sace pana rukkhassa sākhā vā tato nikkhantapāroho vā bahinadītīre vihārasīmāya vā gāmasīmāya vā patiṭṭhito, sīmaṁ vā sodhetvā sākhaṁ vā chinditvā kammaṁ kātabbaṁ.",
  "tika-vin05t24:58_7": "Bahinadītīre jātarukkhassa antonadiyaṁ paviṭṭhasākhāya vā pārohe vā nāvaṁ bandhitvā kammaṁ kātuṁ na vaṭṭati, karontehi sīmā vā sodhetabbā, chinditvā vāssa bahipatiṭṭhitabhāvo nāsetabbo.",
  "tika-vin05t24:58_8": "Nadītīre pana khāṇukaṁ koṭṭetvā tattha baddhanāvāya na vaṭṭatiyeva.",
  "tika-vin05t24:58_9": "Nadiyaṁ setuṁ karonti, sace antonadiyaṁyeva setu ca setupādā ca honti, setumhi ṭhitehi kammaṁ kātuṁ vaṭṭati.",
  "tika-vin05t24:58_10": "Sace pana setu vā setupādā vā bahitīre patiṭṭhitā, kammaṁ kātuṁ na vaṭṭati, sīmaṁ sodhetvā kātabbaṁ.",
  "tika-vin05t24:58_11": "Atha setupādā anto, setu pana ubhinnampi tīrānaṁ upariākāse ṭhito, vaṭṭati.",
  "tika-vin05t24:59_0": "Antonadiyaṁ pāsāṇo vā dīpako vā hoti, tattha yattakaṁ padesaṁ pubbe vuttappakāre pakativassakāle vassānassa catūsu māsesu udakaṁ ottharati, so nadīsaṅkhyameva gacchati.",
  "tika-vin05t24:59_1": "Ativuṭṭhikāle oghena otthatokāso na gahetabbo.",
  "tika-vin05t24:59_2": "So hi gāmasīmāsaṅkhyameva gacchati.",
  "tika-vin05t24:59_3": "Nadito mātikaṁ nīharantā nadiyaṁ āvaraṇaṁ karonti, taṁ ce ottharitvā vā vinibbijjhitvā vā udakaṁ gacchati, sabbattha pavattanaṭṭhāne kammaṁ kātuṁ vaṭṭati.",
  "tika-vin05t24:59_4": "Sace pana āvaraṇena vā koṭṭakabandhanena vā sotaṁ pacchindati, udakaṁ nappavattati, appavattanaṭṭhāne kātuṁ na vaṭṭati, āvaraṇamattakepi kātuṁ na vaṭṭati.",
  "tika-vin05t24:59_5": "Sace koci āvaraṇappadeso pubbe vuttapāsāṇadīpakappadeso viya udakena ajjhottharīyati, tattha vaṭṭati.",
  "tika-vin05t24:59_6": "So hi nadīsaṅkhyameva gacchati.",
  "tika-vin05t24:59_7": "Nadiṁ vināsetvā taḷākaṁ karonti, heṭṭhā pāḷibaddhā udakaṁ āgantvā taḷākaṁ pūretvā tiṭṭhati, ettha kammaṁ kātuṁ na vaṭṭati, upari pavattanaṭṭhāne heṭṭhā ca chaḍḍitodakaṁ nadiṁ otaritvā sandanaṭṭhānato paṭṭhāya vaṭṭati.",
  "tika-vin05t24:59_8": "Deve avassante hemantagimhesu vā sukkhanadiyāpi vaṭṭati, nadito nīhaṭamātikāya na vaṭṭati.",
  "tika-vin05t24:59_9": "Sace sā kālantarena bhijjitvā nadī hoti, vaṭṭati.",
  "tika-vin05t24:59_10": "Kāci nadī uppatitvā gāmanigamasīmaṁ ottharitvā pavattati, nadīyeva hoti, kammaṁ kātuṁ vaṭṭati.",
  "tika-vin05t24:59_11": "Sace pana vihārasīmaṁ ottharati, vihārasīmātveva saṅkhyaṁ gacchati.",
  "tika-vin05t24:60_0": "Samuddepi kammaṁ karontehi yaṁ padesaṁ uddhaṁ vaḍḍhanaudakaṁ vā pakativīci vā vegena āgantvā ottharati, tattha kātuṁ na vaṭṭati.",
  "tika-vin05t24:60_1": "Yasmiṁ pana padese pakativīciyo osaritvā saṇṭhahanti, so udakantato paṭṭhāya anto samuddo nāma, tattha ṭhitehi kammaṁ kātabbaṁ.",
  "tika-vin05t24:60_2": "Sace ūmivego bādhati, nāvāya vā aṭṭake vā ṭhatvā kātabbaṁ.",
  "tika-vin05t24:60_3": "Tesu vinicchayo nadiyaṁ vuttanayeneva veditabbo.",
  "tika-vin05t24:60_4": "Samudde piṭṭhipāsāṇo hoti, taṁ kadāci ūmiyo āgantvā ottharanti, kadāci na ottharanti, tattha kammaṁ kātuṁ na vaṭṭati.",
  "tika-vin05t24:60_5": "So hi gāmasīmāsaṅkhyameva gacchati.",
  "tika-vin05t24:60_6": "Sace pana vīcīsu āgatāsupi anāgatāsupi pakatiudakeneva ottharīyati, vaṭṭati.",
  "tika-vin05t24:60_7": "Dīpako vā pabbato vā hoti, so ce dūre hoti macchabandhānaṁ agamanapathe, araññasīmāsaṅkhyameva gacchati.",
  "tika-vin05t24:60_8": "Tesaṁ gamanapariyantassa orato pana gāmasīmāsaṅkhyaṁ gacchati, tattha gāmasīmaṁ asodhetvā kammaṁ kātuṁ na vaṭṭati.",
  "tika-vin05t24:60_9": "Samuddo gāmasīmaṁ vā nigamasīmaṁ vā ottharitvā tiṭṭhati, samuddova hoti, tattha kammaṁ kātuṁ vaṭṭati.",
  "tika-vin05t24:60_10": "Sace pana vihārasīmaṁ ottharati, vihārasīmātveva saṅkhyaṁ gacchati.",
  "tika-vin05t24:61_0": "Jātassare kammaṁ karontehi yattha pubbe vuttappakāre vassakāle vasse pacchinnamatte pivituṁ vā hatthapāde vā dhovituṁ udakaṁ na hoti, sukkhati, ayaṁ na jātassaro, gāmakhettasaṅkhyameva gacchati, tattha kammaṁ na kātabbaṁ.",
  "tika-vin05t24:61_1": "Yattha pana vuttappakāre vassakāle udakaṁ santiṭṭhati, ayameva jātassaro.",
  "tika-vin05t24:61_2": "Tassa yattake padese vassānaṁ cātumāse udakaṁ tiṭṭhati, tattha kammaṁ kātuṁ vaṭṭati.",
  "tika-vin05t24:61_3": "Sace gambhīraṁ udakaṁ, aṭṭakaṁ bandhitvā tattha ṭhitehipi jātassarassa antojātarukkhamhi baddhaaṭṭakepi kātuṁ vaṭṭati.",
  "tika-vin05t24:61_4": "Piṭṭhipāsāṇadīpakesu panettha nadiyaṁ vuttasadisova vinicchayo.",
  "tika-vin05t24:61_5": "Samavassadevakāle pahonakajātassaro pana cepi dubbuṭṭhikakāle vā gimhahemantesu vā sukkhati, nirudako hoti, tattha saṅghakammaṁ kātuṁ vaṭṭati.",
  "tika-vin05t24:61_6": "Yaṁ andhakaṭṭhakathāyaṁ vuttaṁ “sabbo jātassaro sukkho anodako gāmakhettaṁyeva bhajatī”ti, taṁ na gahetabbaṁ.",
  "tika-vin05t24:61_7": "Sace panettha udakatthāya āvāṭaṁ vā pokkharaṇīādīni vā khaṇanti, taṁ ṭhānaṁ ajātassaro hoti, gāmasīmāsaṅkhyaṁ gacchati.",
  "tika-vin05t24:61_8": "Lābutipusakādivappe katepi eseva nayo.",
  "tika-vin05t24:61_9": "Sace pana naṁ pūretvā thalaṁ vā karonti, ekasmiṁ disābhāge pāḷiṁ bandhitvā sabbameva naṁ mahātaḷākaṁ vā karonti, sabbopi ajātassaro hoti, gāmasīmāsaṅkhyaṁ gacchati.",
  "tika-vin05t24:61_10": "Loṇīpi jātassarasaṅkhyameva gacchati.",
  "tika-vin05t24:61_11": "Vassike cattāro māse udakaṭṭhānokāse kammaṁ kātuṁ vaṭṭatīti.",
  "tika-vin05t24:61_12": "Ayaṁ abaddhasīmāya vinicchayo.",
  "tika-vin05t24:62_0": "Iti pāḷimuttakavinayavinicchayasaṅgahe",
  "tika-vin05t24:63_0": "Sīmāvinicchayakathā samattā."
}