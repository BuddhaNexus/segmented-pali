{
  "atk-s0401a15:0_0": "16. Ekadhammapāḷi",
  "atk-s0401a15:1_0": "(16) 1. Ekadhammapāḷi-paṭhamavaggavaṇṇanā",
  "atk-s0401a15:2_0": "296.",
  "atk-s0401a15:2_1": "Ekadhammapāḷiyaṁ ekadhammoti ekasabhāvo.",
  "atk-s0401a15:2_2": "Ekantanibbidāyāti ekantena vaṭṭe nibbindanatthāya ukkaṇṭhanatthāya.",
  "atk-s0401a15:2_3": "Virāgāyāti vaṭṭe virajjanatthāya, rāgādīnaṁ vā kilesānaṁ virajjanāya vigamāya.",
  "atk-s0401a15:2_4": "Nirodhāyāti rāgādīnaṁ nirodhāya appavattikaraṇatthāya, vaṭṭasseva vā nirujjhanatthāya.",
  "atk-s0401a15:2_5": "Upasamāyāti kilesavūpasamanatthāya, abhiññāyāti aniccādivasena lakkhaṇattayaṁ āropetvā abhijānanatthāya.",
  "atk-s0401a15:2_6": "Sambodhāyāti catunnaṁ saccānaṁ bujjhanatthāya, “bodhi vuccati catūsu maggesu ñāṇa”nti evaṁ vuttassa vā catumaggañāṇassa paṭivijjhanatthāya.",
  "atk-s0401a15:2_7": "Nibbānāyāti appaccayanibbānassa sacchikaraṇatthāya.",
  "atk-s0401a15:3_0": "Iti bhagavā imehi sattahi padehi buddhānussatikammaṭṭhānassa vaṇṇaṁ kathesi. Kasmā?",
  "atk-s0401a15:3_1": "Mahājanassa ussāhajananatthaṁ visakaṇṭakavāṇijo viya attano paṇiyassa.",
  "atk-s0401a15:3_2": "Visakaṇṭakavāṇijo nāma guḷavāṇijo vuccati.",
  "atk-s0401a15:3_3": "So kira guḷaphāṇitakhaṇḍasakkarādīni sakaṭenādāya paccantagāmaṁ gantvā “visakaṇṭakaṁ gaṇhatha, visakaṇṭakaṁ gaṇhathā”ti ugghosesi.",
  "atk-s0401a15:3_4": "Taṁ sutvā gāmikā “visaṁ nāma kakkhaḷaṁ ghoraṁ.",
  "atk-s0401a15:3_5": "Yo naṁ khādati, so marati.",
  "atk-s0401a15:3_6": "Kaṇṭakampi vijjhitvā māreti, ubhopete kakkhaḷā.",
  "atk-s0401a15:3_7": "Ko ettha ānisaṁso”ti gehadvārāni thakesuṁ, dārake ca palāpesuṁ.",
  "atk-s0401a15:3_8": "Taṁ disvā vāṇijo ‘avohārakusalā ime gāmikā, handa ne upāyena gāhāpemī”ti “atimadhuraṁ gaṇhatha, atisāduṁ gaṇhatha, guḷaṁ phāṇitaṁ sakkaraṁ samagghaṁ labbhati, kūṭamāsakakūṭakahāpaṇādīhi vāpi labbhatī”ti ugghosesi.",
  "atk-s0401a15:3_9": "Taṁ sutvā gāmikā tuṭṭhapahaṭṭhā vaggavaggā gantvā bahumpi mūlaṁ datvā aggahesuṁ.",
  "atk-s0401a15:4_0": "Tattha visakaṇṭakavāṇijassa “visakaṇṭakaṁ gaṇhathā”ti ugghosanaṁ viya bhagavato buddhānussatikammaṭṭhānakathanaṁ, visakaṇṭake vaṇṇaṁ kathetvā tassa gahaṇatthāya mahājanassa ussāhakaraṇaṁ viya imehi sattahi padehi buddhānussatikammaṭṭhānassa vaṇṇabhaṇanena tassa mahājanassa ussāhakaraṇaṁ.",
  "atk-s0401a15:5_0": "Katamo ekadhammoti kathetukamyatāpucchā.",
  "atk-s0401a15:5_1": "Buddhānussatīti buddhaṁ ārabbha uppannā anussati, buddhaguṇārammaṇāya satiyā etaṁ adhivacanaṁ.",
  "atk-s0401a15:5_2": "Taṁ panetaṁ buddhānussatikammaṭṭhānaṁ duvidhaṁ hoti cittasampahaṁsanatthañceva vipassanatthañca. Kathaṁ?",
  "atk-s0401a15:5_3": "Yadā hi asubhārammaṇesu aññataraṁ bhāventassa bhikkhuno cittuppādo upahaññati ukkaṇṭhati nirassādo hoti, vīthiṁ nappaṭipajjati, kūṭagoṇo viya ito cito ca vidhāvati.",
  "atk-s0401a15:5_4": "Tasmiṁ khaṇe esa mūlakammaṭṭhānaṁ pahāya “itipi so bhagavā”tiādinā nayena tathāgatassa lokiyalokuttaraguṇe anussarati.",
  "atk-s0401a15:5_5": "Tassevaṁ buddhaṁ anussarantassa cittuppādo pasīdati, vinīvaraṇo hoti.",
  "atk-s0401a15:5_6": "So taṁ cittaṁ evaṁ dametvā puna mūlakammaṭṭhānaṁyeva manasi karoti. Kathaṁ?",
  "atk-s0401a15:5_7": "Yathā nāma balavā puriso kūṭāgārakaṇṇikatthāya mahārukkhaṁ chindanto sākhāpalāsacchedanamatteneva pharasudhārāya vipannāya mahārukkhaṁ chindituṁ asakkontopi dhuranikkhepaṁ akatvāva kammārasālaṁ gantvā tikhiṇaṁ pharasuṁ kārāpetvā puna taṁ chindeyya.",
  "atk-s0401a15:5_8": "Evaṁsampadamidaṁ daṭṭhabbaṁ.",
  "atk-s0401a15:5_9": "So evaṁ buddhānussativasena cittaṁ paridametvā puna mūlakammaṭṭhānaṁ manasikaronto asubhārammaṇaṁ paṭhamajjhānaṁ nibbattetvā jhānaṅgāni sammasitvā ariyabhūmiṁ okkamati.",
  "atk-s0401a15:5_10": "Evaṁ tāva cittasampahaṁsanatthaṁ hoti.",
  "atk-s0401a15:6_0": "Yadā panesa buddhānussatiṁ anussaritvā “ko ayaṁ itipi so bhagavātiādinā nayena anussari, itthi nu kho puriso nu kho devamanussamārabrahmānaṁ aññataro nu kho”ti pariggaṇhanto “na añño koci, satisampayuttaṁ pana cittameva anussarī”ti disvā “taṁ kho panetaṁ cittaṁ khandhato viññāṇakkhandho hoti, tena sampayuttā vedanā vedanākkhandho, tena sampayuttā saññā saññākkhandho, sahajātā phassādayo saṅkhārakkhandhoti ime cattāro arūpakkhandhā hontī”ti arūpañca vavatthapetvā tassa nissayaṁ pariyesanto hadayavatthuṁ disvā tassa nissayāni cattāri mahābhūtāni, tāni upādāya pavattāni sesaupādārūpāni ca pariggahetvā “sabbampetaṁ rūpaṁ rūpakkhandho”ti vavatthapetvā “idañca rūpaṁ purimañca arūpa”nti saṅkhepato rūpārūpaṁ, pabhedato pañcakkhandhe puna “saṅkhepato pañcapete khandhā dukkhasacca”nti dukkhasaccaṁ vavatthapetvā “tassa pabhāvikā taṇhā samudayasaccaṁ, tassā nirodho nirodhasaccaṁ, nirodhapajānanā paṭipadā maggasacca”nti evaṁ pubbabhāge cattāri ca saccāni vavatthapetvā paṭipāṭiyā ariyabhūmiṁ okkamati.",
  "atk-s0401a15:6_1": "Tadāssa imaṁ kammaṭṭhānaṁ vipassanatthaṁ nāma hoti.",
  "atk-s0401a15:6_2": "Ayaṁ khotiādi appanāvāro vuttanayeneva veditabbo.",
  "atk-s0401a15:7_0": "297.Dhammānussatiādīsupi eseva nayo.",
  "atk-s0401a15:7_1": "Ayaṁ panettha vacanattho –",
  "atk-s0401a15:7_2": "dhammaṁ ārabbha uppannā anussati dhammānussati, svākkhātatādidhammaguṇārammaṇāya satiyā etaṁ adhivacanaṁ.",
  "atk-s0401a15:7_3": "Saṅghaṁ ārabbha uppannā anussati saṅghānussati, suppaṭipannatādisaṅghaguṇārammaṇāya satiyā etaṁ adhivacanaṁ.",
  "atk-s0401a15:7_4": "Sīlaṁ ārabbha uppannā anussati sīlānussati, akhaṇḍatādisīlaguṇārammaṇāya satiyā etaṁ adhivacanaṁ.",
  "atk-s0401a15:7_5": "Cāgaṁ ārabbha uppannā anussati cāgānussati, muttacāgatādicāgaguṇārammaṇāya satiyā etaṁ adhivacanaṁ.",
  "atk-s0401a15:7_6": "Devatā ārabbha uppannā anussati devatānussati, devatā sakkhiṭṭhāne ṭhapetvā attano saddhādiguṇārammaṇāya satiyā etaṁ adhivacanaṁ.",
  "atk-s0401a15:7_7": "Ānāpāne ārabbha uppannā sati ānāpānassati, assāsapassāsanimittārammaṇāya satiyā etaṁ adhivacanaṁ.",
  "atk-s0401a15:7_8": "Maraṇaṁ ārabbha uppannā sati maraṇassati, jīvitindriyupacchedārammaṇāya satiyā etaṁ adhivacanaṁ.",
  "atk-s0401a15:7_9": "Kesādibhedaṁ rūpakāyaṁ gatā, kāye vā gatāti kāyagatā, kāyagatā ca sā sati cāti kāyagatāsatīti vattabbe rassaṁ akatvā kāyagatāsatīti vuttā.",
  "atk-s0401a15:7_10": "Kesādikāyakoṭṭhāsanimittārammaṇāya satiyā etaṁ adhivacanaṁ.",
  "atk-s0401a15:7_11": "Upasamaṁ ārabbha uppannā anussati upasamānussati, sabbadukkhūpasamārammaṇāya satiyā etaṁ adhivacanaṁ.",
  "atk-s0401a15:7_12": "Duvidho vā upasamo accantūpasamo ca khayūpasamo ca.",
  "atk-s0401a15:7_13": "Tattha accantūpasamo nāma nibbānaṁ, khayūpasamo nāma maggo.",
  "atk-s0401a15:7_14": "Evametaṁ duvidhampi upasamaṁ anussarantassa uppannā sati upasamānussatīti ayamettha attho.",
  "atk-s0401a15:7_15": "Iti imesu dasasu kammaṭṭhānesu ānāpānassati maraṇassati kāyagatāsatīti imāni tīṇi vipassanatthāneva honti, sesāni satta cittasampahaṁsanatthānipi hontīti.",
  "atk-s0401a15:8_0": "Paṭhamavaggavaṇṇanā.",
  "atk-s0401a15:9_0": "16. Ekadhammapāḷi",
  "atk-s0401a15:10_0": "(16) 2. Ekadhammapāḷi-dutiyavaggavaṇṇanā",
  "atk-s0401a15:11_0": "298.",
  "atk-s0401a15:11_1": "Dutiye micchādiṭṭhīti dvāsaṭṭhividhāyapi micchādiṭṭhiyā etaṁ adhivacanaṁ.",
  "atk-s0401a15:11_2": "Micchādiṭṭhikassāti tāya diṭṭhiyā samannāgatassa.",
  "atk-s0401a15:12_0": "299.Sammādiṭṭhīti pañcavidhāyapi sammādiṭṭhiyā etaṁ adhivacanaṁ.",
  "atk-s0401a15:12_1": "Sammādiṭṭhikassāti tāya diṭṭhiyā samannāgatassa.",
  "atk-s0401a15:13_0": "302.Ayoniso manasikāroti anupāyamanasikāro.",
  "atk-s0401a15:14_0": "303.Yonisomanasikāroti upāyamanasikāro.",
  "atk-s0401a15:14_1": "Tattha ayoniso manasikaroto pubbe anuppannā micchādiṭṭhi uppajjati, uppannā pana yāva niyāmokkamanā pavaḍḍhati.",
  "atk-s0401a15:14_2": "Niyāme okkante vaḍḍhitā nāma hoti.",
  "atk-s0401a15:14_3": "Yoniso manasikaroto pubbe anuppannā sammādiṭṭhi uppajjati, uppannā pana yāva arahattamaggā pavaḍḍhati.",
  "atk-s0401a15:14_4": "Arahattaphale patte vaḍḍhitā nāma hoti.",
  "atk-s0401a15:15_0": "304.Micchādiṭṭhiyā, bhikkhave, samannāgatā sattāti ettha ekaccā micchādiṭṭhi saggāvaraṇā ceva hoti maggāvaraṇā ca, ekaccā maggāvaraṇāva, na saggāvaraṇā, ekaccā neva saggāvaraṇā na maggāvaraṇā.",
  "atk-s0401a15:15_1": "Tattha ahetukadiṭṭhi, akiriyadiṭṭhi, natthikadiṭṭhīti ayaṁ tividhā saggāvaraṇā ceva hoti maggāvaraṇā ca.",
  "atk-s0401a15:15_2": "Dasavatthukā antaggāhikā micchādiṭṭhi maggāvaraṇāva hoti na saggāvaraṇā.",
  "atk-s0401a15:15_3": "Vīsativatthukā sakkāyadiṭṭhi neva saggāvaraṇā na maggāvaraṇā.",
  "atk-s0401a15:15_4": "Idaṁ pana vidhānaṁ paṭikkhipitvā imasmiṁ sutte “micchādiṭṭhiyā, bhikkhave, samannāgatā”ti vacanato antamaso vīsativatthukaṁ sakkāyadiṭṭhiṁ upādāya diṭṭhi nāma saggaṁ upanetuṁ samatthā nāma natthi, ekantaṁ nirayasmiṁyeva nimujjāpetīti vuttaṁ.",
  "atk-s0401a15:15_5": "Yathā hi muggamāsappamāṇāpi pāsāṇasakkharā udake pakkhittā uppilavamānā nāma natthi, ekantaṁ heṭṭhāva pavisati, evamevaṁ antamaso sakkāyadiṭṭhipi saggaṁ upanetuṁ samatthā nāma natthi, ekantaṁ apāyesuyeva nimujjāpetīti.",
  "atk-s0401a15:16_0": "305.Sammādiṭṭhiyā samannāgatāti ettha kammassakatasammādiṭṭhi, jhānasammādiṭṭhi, vipassanāsammādiṭṭhi, maggasammādiṭṭhi, phalasammādiṭṭhīti pañcavidhā sammādiṭṭhi.",
  "atk-s0401a15:16_1": "Tattha kammassakatasammādiṭṭhi sampattibhavaṁ ākaḍḍhati, jhānasammādiṭṭhi rūpārūpabhave paṭisandhiṁ deti, maggasammādiṭṭhi vaṭṭaṁ viddhaṁseti, phalasammādiṭṭhi bhavaṁ paṭibāhati.",
  "atk-s0401a15:16_2": "Vipassanāsammādiṭṭhi kiṁ karotīti?",
  "atk-s0401a15:16_3": "Sāpi paṭisandhiṁ nākaḍḍhati.",
  "atk-s0401a15:16_4": "Tipiṭakacūḷābhayatthero panāha “sace vipassanāsammādiṭṭhi bhāvitā diṭṭheva dhamme arahattaṁ pāpetuṁ sakkoti, iccetaṁ kusalaṁ.",
  "atk-s0401a15:16_5": "Sace na sakkoti, satta bhave deti, āvuso”ti.",
  "atk-s0401a15:16_6": "Evamayaṁ lokiyalokuttarā sammādiṭṭhi kathitā.",
  "atk-s0401a15:16_7": "Imasmiṁ panatthe lokikā bhavanipphādikāva veditabbā.",
  "atk-s0401a15:17_0": "306.Yañcevakāyakammaṁ yathādiṭṭhi samattaṁ samādinnanti ettha yathādiṭṭhīti yā yā diṭṭhi, tassā tassā anurūpaṁ.",
  "atk-s0401a15:17_1": "Samattanti paripuṇṇaṁ.",
  "atk-s0401a15:17_2": "Samādinnanti gahitaṁ.",
  "atk-s0401a15:17_3": "Tadetaṁ yathādiṭṭhiyaṁ ṭhitakāyakammaṁ, diṭṭhisahajātaṁ kāyakammaṁ, diṭṭhānulomikaṁ kāyakammanti tividhaṁ hoti.",
  "atk-s0401a15:17_4": "Tattha “pāṇaṁ hanato adinnaṁ ādiyato micchācāraṁ carato natthi tatonidānaṁ pāpaṁ, natthi pāpassa āgamo”ti yaṁ evaṁladdhikassa sato pāṇātipāta-adinnādāna-micchācārasaṅkhātaṁ kāyakammaṁ, idaṁ yathādiṭṭhiyaṁ ṭhitakāyakammaṁ nāma.",
  "atk-s0401a15:17_5": "“Pāṇaṁ hanato adinnaṁ ādiyato micchācāraṁ carato natthi tatonidānaṁ pāpaṁ, natthi pāpassa āgamo”ti imāya pana laddhiyā iminā dassanena sahajātaṁ kāyakammaṁ diṭṭhisahajātaṁ kāyakammaṁ nāma.",
  "atk-s0401a15:17_6": "Tadeva pana samattaṁ samādinnaṁ gahitaṁ parāmaṭṭhaṁ diṭṭhānulomikaṁ kāyakammaṁ nāma.",
  "atk-s0401a15:17_7": "Vacīkammādīsupi eseva nayo.",
  "atk-s0401a15:17_8": "Yathā panettha “pāṇaṁ hanato adinnaṁ ādiyato micchācāraṁ carato natthi tatonidānaṁ pāpa”nti yojanā katā, evaṁ vacīkammamanokammesu “musā bhaṇato, pisuṇaṁ kathentassa, pharusaṁ kathentassa, samphaṁ palapantassa, abhijjhāluno, byāpannacittassa, micchādiṭṭhikassa ca sato natthi tatonidānaṁ pāpa”nti yojanā kātabbā.",
  "atk-s0401a15:18_0": "Yā ca cetanātiādīsu diṭṭhisahajātāva cetanā cetanā nāma, diṭṭhisahajātāva patthanā patthanā nāma, cetanāpatthanānaṁ vasena cittaṭṭhapanā paṇidhi nāma, tehi pana cetanādīhi sampayuttā phassādayo saṅkhārā nāma.",
  "atk-s0401a15:18_1": "Diṭṭhi hissa, bhikkhave, pāpikāti yasmā tassa puggalassa diṭṭhi pāpikā lāmikā.",
  "atk-s0401a15:18_2": "Nikkhittanti ropitaṁ.",
  "atk-s0401a15:18_3": "Upādiyatīti gaṇhāti.",
  "atk-s0401a15:18_4": "Kaṭukattāyāti idaṁ purimasseva vevacanaṁ.",
  "atk-s0401a15:19_0": "“Vaṇṇagandharasūpeto, amboyaṁ ahuvā pure;",
  "atk-s0401a15:20_0": "Tameva pūjaṁ labhamāno, kenambo kaṭukapphalo.",
  "atk-s0401a15:21_0": "“Pucimandaparivāro, ambo te dadhivāhana;",
  "atk-s0401a15:22_0": "Mūlaṁ mūlena saṁsaṭṭhaṁ, sākhā sākhā nisevare;",
  "atk-s0401a15:23_0": "Asātasannivāsena, tenambo kaṭukapphalo”ti. –",
  "atk-s0401a15:24_0": "Āgataṭṭhāne viya hi idhāpi kaṭukanti tittakaṁ veditabbaṁ. Asātattāyāti amadhurattāya.",
  "atk-s0401a15:25_0": "Imasmi pana bījūpamasutte “diṭṭhīti niyatamicchādiṭṭhi gahitā”ti porāṇakattherā āhaṁsu.",
  "atk-s0401a15:25_1": "Taṁ pana paṭikkhipitvā “sabbānipi dvāsaṭṭhi diṭṭhigatāni gahitānī”ti vuttaṁ.",
  "atk-s0401a15:25_2": "Anantarasutte “pāṇātipātā viramantassa, adinnādānā viramantassa, micchācārā viramantassa natthi tatonidānaṁ puñña”ntiādinā nayena yathādiṭṭhiyaṁ ṭhitakāyakammādīni yojetvā veditabbāni.",
  "atk-s0401a15:25_3": "Idha pana sammādiṭṭhisahajātā cittaṭṭhapanāva patthanāti veditabbā.",
  "atk-s0401a15:25_4": "Sammādiṭṭhi panettha lokiyalokuttarā kathitā.",
  "atk-s0401a15:25_5": "Sesaṁ sabbattha uttānatthamevāti.",
  "atk-s0401a15:26_0": "Dutiyavaggavaṇṇanā.",
  "atk-s0401a15:27_0": "16. Ekadhammapāḷi",
  "atk-s0401a15:28_0": "(16) 3. Ekadhammapāḷi-tatiyavaggavaṇṇanā",
  "atk-s0401a15:29_0": "308.",
  "atk-s0401a15:29_1": "Tatiyassa paṭhame micchādiṭṭhikoti ayāthāvadiṭṭhiko.",
  "atk-s0401a15:29_2": "Viparītadassanoti tāyeva micchādiṭṭhiyā viparītadassano.",
  "atk-s0401a15:29_3": "Saddhammā vuṭṭhāpetvāti dasakusalakammapathadhammato vuṭṭhāpetvā.",
  "atk-s0401a15:29_4": "Asaddhammepatiṭṭhāpetīti dasaakusalakammapathasaṅkhāte asaddhamme patiṭṭhāpeti.",
  "atk-s0401a15:29_5": "Ekapuggaloti cettha chahi satthārehi saddhiṁ devadatto ca aññe ca evarūpā veditabbā.",
  "atk-s0401a15:30_0": "309.",
  "atk-s0401a15:30_1": "Dutiye sammādiṭṭhikoti yāthāvadiṭṭhiko.",
  "atk-s0401a15:30_2": "Aviparītadassanoti tāyeva sammādiṭṭhiyā aviparītadassano.",
  "atk-s0401a15:30_3": "Asaddhammāti dasaakusalakammapathato.",
  "atk-s0401a15:30_4": "Saddhammeti dasakusalakammapathasaṅkhāte saddhamme.",
  "atk-s0401a15:30_5": "Ekapuggaloti cettha anuppanne buddhe cakkavattī rājā sabbaññubodhisattoti evamādayo labbhanti, uppanne buddhe buddho ceva buddhasāvakā ca.",
  "atk-s0401a15:31_0": "310.",
  "atk-s0401a15:31_1": "Tatiye micchādiṭṭhiparamānīti micchādiṭṭhi paramā etesanti micchādiṭṭhiparamāni.",
  "atk-s0401a15:31_2": "Pañca hi ānantariyakammāni mahāsāvajjāni nāma, tehipi micchādiṭṭhiyeva mahāsāvajjatarāti adhippāyo. Kasmā?",
  "atk-s0401a15:31_3": "Tesañhi paricchedo atthi.",
  "atk-s0401a15:31_4": "Cattāri hi ānantariyakammāni niraye nibbattāpentīti vuttāni.",
  "atk-s0401a15:31_5": "Saṅghabhedakammampi niraye kappaṭṭhitikameva hoti.",
  "atk-s0401a15:31_6": "Evametesaṁ paricchedo atthi, koṭi paññāyati.",
  "atk-s0401a15:31_7": "Niyatamicchādiṭṭhiyā pana paricchedo natthi.",
  "atk-s0401a15:31_8": "Sā hi vaṭṭassa mūlaṁ, tāya samannāgatassa bhavato vuṭṭhānaṁ natthi.",
  "atk-s0401a15:31_9": "Ye tassa sotabbaṁ maññanti, tepi vippaṭipādeti.",
  "atk-s0401a15:31_10": "Tāya ca samannāgatassa neva saggo atthi na maggo.",
  "atk-s0401a15:31_11": "Kappavināse mahājane brahmaloke nibbattepi niyatamicchādiṭṭhiko tattha anibbattitvā piṭṭhicakkavāḷe nibbattati.",
  "atk-s0401a15:31_12": "Kiṁ pana piṭṭhicakkavāḷaṁ na jhāyatīti?",
  "atk-s0401a15:31_13": "Jhāyati, tasmiṁ jhāyamānepi esa ākāse ekasmiṁ okāse paccatiyevāti vadanti.",
  "atk-s0401a15:32_0": "311.",
  "atk-s0401a15:32_1": "Catutthe makkhalīti “mā khalī”ti vacanaṁ upādāya evaṁladdhanāmo titthakaro.",
  "atk-s0401a15:32_2": "Nadīmukheti dvinnaṁ nadīnaṁ samāgataṭṭhāne.",
  "atk-s0401a15:32_3": "Desanāmattamevetaṁ, dvinnaṁ kandarānaṁ, dvinnaṁ udakānaṁ, samuddassa ca, loṇiyā ca, samuddassa ca nadiyā cāti etesampi yassa kassaci samāgataṭṭhānaṁ, aññampi tathārūpaṁ udakaṁ.",
  "atk-s0401a15:32_4": "Khipanti kuminaṁ.",
  "atk-s0401a15:32_5": "Uḍḍeyyāti oḍḍeyya.",
  "atk-s0401a15:32_6": "Manussā hi naḷehi vā ucchūhi vā veḷūhi vā palāsantisalākāya vā ekaṁ dve tayo vā kumbhe gaṇhanappamāṇakuminaṁ katvā mukhavaṭṭiyā yottena bandhitvā nadīmukhaṁ netvā dvīsu passesu khāṇuke koṭṭetvā yottehi tattha bandhanti, taṁ sandhāyetaṁ vuttaṁ.",
  "atk-s0401a15:32_7": "Tasmiñhi paviṭṭhassa khuddakassa macchassāpi mokkho natthi.",
  "atk-s0401a15:32_8": "Anayāyāti avaḍḍhiyā.",
  "atk-s0401a15:32_9": "Byāsanāyāti vināsāya.",
  "atk-s0401a15:32_10": "Makkhali moghapurisoti ayaṁ makkhali gosālo tucchapuriso.",
  "atk-s0401a15:32_11": "Manussakhippaṁ maññe loke uppannoti mahājanassa saggamokkhagamanamagge tattha gamananivāraṇatthaṁ manussakuminaṁ viya loke uppanno.",
  "atk-s0401a15:33_0": "312.",
  "atk-s0401a15:33_1": "Pañcamādīsu durakkhāte, bhikkhave, dhammavinayeti durakkhātadhammavinayo nāma bāhirakasāsanaṁ.",
  "atk-s0401a15:33_2": "Tattha hi satthāpi asabbaññū hoti, dhammopi durakkhāto, gaṇopi duppaṭipanno.",
  "atk-s0401a15:33_3": "Yo ca samādapetīti yo ācariyapuggalo samādapeti.",
  "atk-s0401a15:33_4": "Yañca samādapetīti yaṁ antevāsikaṁ samādapeti.",
  "atk-s0401a15:33_5": "Yo ca samādapito tathattāya paṭipajjatīti yo antevāsiko ācariyena samādapito tassa vacanaṁ karonto tathābhāvāya paṭipajjati.",
  "atk-s0401a15:33_6": "Bahuṁ apuññaṁ pasavantīti samādapako hi pāṇātipātādīsu jaṅghasataṁ samādapento tesaṁ sabbesampi akusalena samakameva akusalaṁ pāpuṇāti. Tenāha –",
  "atk-s0401a15:33_7": "“sabbe te bahuṁ apuññaṁ pasavantī”ti.",
  "atk-s0401a15:34_0": "313.Svākkhāteti suṭṭhu akkhāte sudesite.",
  "atk-s0401a15:34_1": "Evarūpe hi dhammavinaye satthā ca sabbaññū hoti, dhammo ca svākkhāto, gaṇo ca suppaṭipanno.",
  "atk-s0401a15:34_2": "Sabbe te bahuṁ puññaṁ pasavantīti samādapako hi bhikkhū piṇḍāya paviṭṭhe disvā yāgubhattādīni samādapento sabbesampi dāyakānaṁ kusalena samakaṁ kusalaṁ pāpuṇāti.",
  "atk-s0401a15:34_3": "Tena vuttaṁ –",
  "atk-s0401a15:34_4": "“bahuṁ puññaṁ pasavantī”ti.",
  "atk-s0401a15:35_0": "314.Dāyakena mattā jānitabbāti dāyakapuggalena pamāṇaṁ jānitabbaṁ, pamāṇena dātabbaṁ, pūretvā atirekaṁ na dātabbaṁ.",
  "atk-s0401a15:35_1": "Na dātabbanti hi avatvā pamāṇavasena thokaṁ dātabbanti vuttaṁ. Kasmā?",
  "atk-s0401a15:35_2": "Pūretvā atireke dinnepi hi atirekā manussasampatti vā dibbasampatti vā nibbānasampatti vā natthi.",
  "atk-s0401a15:35_3": "No paṭiggāhakenāti paṭiggāhakassa pana mattaṁ jānitvā paṭiggahaṇakiccaṁ nāma natthi. Kasmā?",
  "atk-s0401a15:35_4": "Tassa hi mattaṁ ñatvā pūretabbā mattapaṭiggahaṇamūlikā appicchapaṭipadā nāma natthi.",
  "atk-s0401a15:35_5": "Yattakaṁ pana labhati, tattakaṁ gahetabbaṁ.",
  "atk-s0401a15:35_6": "Atirekaggahaṇamūlaṁ hissa puttadārabharaṇaṁ bhavissati.",
  "atk-s0401a15:36_0": "315.Paṭiggāhakena mattā jānitabbāti paṭiggāhakapuggalena pamāṇaṁ jānitabbaṁ. Kathaṁ?",
  "atk-s0401a15:36_1": "Tena hi dāyakassa vaso veditabbo, deyyadhammassa vaso veditabbo, attano thāmo veditabbo.",
  "atk-s0401a15:36_2": "Yadi hi deyyadhammo bahu hoti, dāyako appaṁ dātukāmo, dāyakassa vasena appaṁ gaṇhitabbaṁ.",
  "atk-s0401a15:36_3": "Deyyadhammo appo, dāyako bahuṁ dātukāmo, deyyadhammassa vasena appaṁ gaṇhitabbaṁ.",
  "atk-s0401a15:36_4": "Deyyadhammopi bahu, dāyakopi bahuṁ dātukāmo, attano thāmaṁ ñatvā pamāṇeneva gaṇhitabbaṁ.",
  "atk-s0401a15:36_5": "Evaṁ mattaṁ ñatvā paṭiggaṇhanto hi appicchapaṭipadaṁ pūreti.",
  "atk-s0401a15:36_6": "Anuppannassa lābho uppajjati, uppanno lābho thāvarova hoti.",
  "atk-s0401a15:36_7": "Appasannā pasīdanti, pasannāpi bhiyyo pasādamāpajjanti, mahājanassa cakkhubhūto hoti, sāsanaṁ ciraṭṭhitikaṁ karoti.",
  "atk-s0401a15:37_0": "Tatrimāni vatthūni –",
  "atk-s0401a15:37_1": "rohaṇajanapade kira kuṭimbiyavihāre eko daharo dubbhikkhasamaye tasmiṁ gāme ekassa kammakārassa gehe bhuñjanatthāya kaṭacchubhattaṁ gahetvā gamanatthāya ca kaṭacchubhattameva labhati.",
  "atk-s0401a15:37_2": "So ekadivasaṁ tasmiṁ gehe ekaṁ āgantukaṁ disvā ekameva kaṭacchubhattaṁ gaṇhi.",
  "atk-s0401a15:37_3": "Athassa “kena kāraṇenā”ti vutte tamatthaṁ vatvā so kulaputto pasīditvā “amhākaṁ kulūpakabhadanto evarūpo nāmā”ti rājadvāre mittāmaccānaṁ kathesi.",
  "atk-s0401a15:37_4": "Te sabbepi tassa appicchaguṇe pasannā ekadivaseneva saṭṭhi dhurabhattāni ṭhapesuṁ.",
  "atk-s0401a15:37_5": "Evaṁ appiccho anuppannalābhaṁ uppādeti.",
  "atk-s0401a15:38_0": "Saddhātissamahārājāpi cūḷupaṭṭhākaṁ tissāmaccaṁ vīmaṁsitvā tena ekaṁ tittiraṁ pacāpetvā āharāpesi.",
  "atk-s0401a15:38_1": "Atha paribhogasamaye “aggaṁ datvā paribhuñjissāmī”ti aṭṭhakasālapariveṇe mahātherassa bhaṇḍaggāhasāmaṇerassa tittiramaṁsaṁ dento tasmiṁ thokaṁyeva paṭiggaṇhante tassa appicchaguṇe pasīditvā “pasannosmi, tāta, aṭṭha te dhurabhattāni demī”ti āha.",
  "atk-s0401a15:38_2": "Mahārāja, upajjhāyassa demīti.",
  "atk-s0401a15:38_3": "Aparānipi aṭṭha demīti.",
  "atk-s0401a15:38_4": "Tāni amhākaṁ ācariyassa demīti.",
  "atk-s0401a15:38_5": "Aparānipi aṭṭha dammīti.",
  "atk-s0401a15:38_6": "Tāni samānupajjhāyānaṁ dammīti.",
  "atk-s0401a15:38_7": "Aparānipi aṭṭha dammīti.",
  "atk-s0401a15:38_8": "Tāni bhikkhusaṅghassa dammīti.",
  "atk-s0401a15:38_9": "Aparānipi aṭṭha dammīti.",
  "atk-s0401a15:38_10": "Sāmaṇero adhivāsesi.",
  "atk-s0401a15:38_11": "Evamassa uppanno lābho thāvaro hoti.",
  "atk-s0401a15:39_0": "Appasannā pasīdantīti etthapi –",
  "atk-s0401a15:39_1": "dīghabrāhmaṇo kira brāhmaṇe bhojento pañca pañca bhattasarakāni datvā santappetuṁ nāsakkhi.",
  "atk-s0401a15:39_2": "Athekadivasaṁ “samaṇā kira nāma appicchā”ti kathaṁ sutvā vīmaṁsanatthāya bhattaṁ gāhāpetvā bhikkhusaṅghassa bhattakiccakaraṇavelāya vihāraṁ gantvā tiṁsamatte bhikkhū bhojanasālāyaṁ bhuñjante disvā ekaṁ bhattasarakaṁ gahetvā saṅghattherassa santikaṁ agamāsi.",
  "atk-s0401a15:39_3": "Thero aṅguliṁ cāletvā thokameva aggahesi.",
  "atk-s0401a15:39_4": "Eteneva niyāmena ekaṁ bhattasarakaṁ sabbesaṁ sampāpuṇi.",
  "atk-s0401a15:39_5": "Tato brāhmaṇo “saccoyeva etesaṁ samaṇānaṁ guṇo”ti appicchatāya pasanno sahassaṁ vissajjetvā tasmiṁyeva vihāre cetiyaṁ kāresi.",
  "atk-s0401a15:39_6": "Evaṁ appasannā pasīdanti.",
  "atk-s0401a15:40_0": "Pasannābhiyyo pasīdantīti ettha vatthunā kiccaṁ natthi.",
  "atk-s0401a15:40_1": "Pasannānañhi appicchaṁ disvā pasādo bhiyyo vaḍḍhatiyeva.",
  "atk-s0401a15:41_0": "Majjhantikatissattherasadise pana appicche disvā mahājano appiccho bhavituṁ maññatīti appiccho mahājanassa cakkhubhūto nāma hoti.",
  "atk-s0401a15:42_0": "“Appicchatā, bhikkhave, saddhammassa ṭhitiyā asammosāya anantaradhānāya saṁvattatī”ti vacanato pana appiccho sāsanaṁ ciraṭṭhitikaṁ karoti nāma.",
  "atk-s0401a15:43_0": "No dāyakenāti svākkhāte dhammavinaye pana dāyakassa pamāṇaṁ ñatvā dātabbakiccaṁ nāma natthi.",
  "atk-s0401a15:43_1": "Yattako deyyadhammo atthi, tattakaṁ avattharitvā dātuṁ vaṭṭati.",
  "atk-s0401a15:43_2": "Avattharitvā dinnakāraṇā hi esa manussasampattiṁ, dibbasampattiṁ, nibbānasampattiñca avattharitvā uttaruttari paṇītapaṇītameva labhati.",
  "atk-s0401a15:44_0": "316.Yo āraddhavīriyo, so dukkhaṁ viharatīti pañcātapatappanamaruppapātapatanādiccānuparivattana-ukkuṭikappadhānādīni anuyuñjanto diṭṭhe ceva dhamme dukkhaṁ viharati, tasseva bāhirasamaye samādinnassa tapacaraṇassa vipākena niraye uppajjitvā samparāyepi dukkhaṁ viharati.",
  "atk-s0401a15:45_0": "317.Yo kusīto, so dukkhaṁ viharatīti ayampi diṭṭhe dhamme ceva samparāye ca dukkhaṁ viharati. Kathaṁ?",
  "atk-s0401a15:45_1": "Yassa hi pabbajitakālato paṭṭhāya yoniso manasikāro natthi, buddhavacanaṁ na uggaṇhāti, ācariyupajjhāyavattaṁ na karoti, cetiyaṅgaṇabodhiyaṅgaṇavattaṁ na karoti.",
  "atk-s0401a15:45_2": "Janassa pana saddhādeyyaṁ apaccavekkhitaparibhogena paribhuñjitvā divasaṁ seyyasukhaṁ passasukhaṁ anuyuñjitvā pabuddhakāle tayo vitakke vitakketi.",
  "atk-s0401a15:45_3": "So katipāheneva bhikkhubhāvā cavati?",
  "atk-s0401a15:45_4": "Evaṁ diṭṭhadhamme ca dukkhaṁ viharati.",
  "atk-s0401a15:45_5": "Pabbajitvā pana samaṇadhammassa sammā akatattā ca –",
  "atk-s0401a15:46_0": "“Kuso yathā duggahito, hatthamevānukantati;",
  "atk-s0401a15:47_0": "Sāmaññaṁ dupparāmaṭṭhaṁ, nirayāyupakaḍḍhatī”ti. –",
  "atk-s0401a15:48_0": "Apāyasmiṁyeva paṭisandhiṁ gaṇhati. Evaṁ samparāyepi dukkhaṁ viharati.",
  "atk-s0401a15:49_0": "318.Yokusīto, so sukhaṁ viharatīti kālena kālaṁ vuttappakāre tapacaraṇe kiñci kiñci tapacaraṇaṁ katvā kālena kālaṁ odātavatthavasano mālāgandhavilepanadharo madhurabhojanaṁ bhuñjanto mudukāsu seyyāsu sayanto diṭṭhe dhamme ceva sukhaṁ viharati samparāye ca.",
  "atk-s0401a15:49_1": "So hi tassa tapacaraṇassa gāḷhaṁ aggahitattā nātibahuṁ niraye dukkhaṁ anubhavati.",
  "atk-s0401a15:49_2": "Tasmā samparāye sukhaṁ viharati nāma.",
  "atk-s0401a15:50_0": "319.Yo āraddhavīriyo, so sukhaṁ viharatīti āraddhavīriyo hi pabbajitakālato paṭṭhāya vattesu paripūrakārī hoti, buddhavacanaṁ uggaṇhāti, yoniso manasikāre kammaṁ karoti.",
  "atk-s0401a15:50_1": "Athassa vattapūraṇañceva uggahitabuddhavacanañca samaṇadhammakiriyañca āvajjentassa cittaṁ pasīdati.",
  "atk-s0401a15:50_2": "Evaṁ diṭṭheva dhamme sukhaṁ viharati.",
  "atk-s0401a15:50_3": "Diṭṭhadhamme pana arahattaṁ pāpuṇituṁ asakkonto nibbattabhave khippābhiñño hotīti samparāyepi sukhaṁ viharati nāma.",
  "atk-s0401a15:51_0": "320.Seyyathāpi, bhikkhave, appamattakopi gūtho duggandho hotīti idaṁ suttaṁ aṭṭhuppattiyaṁ vuttaṁ.",
  "atk-s0401a15:51_1": "Kataraaṭṭhuppattiyanti?",
  "atk-s0401a15:51_2": "Navakanipāte sattuppādasutta aṭṭhuppattiyaṁ.",
  "atk-s0401a15:51_3": "Tathāgato hi taṁ atthaṁ kathento –",
  "atk-s0401a15:51_4": "“nava puggalā nirayato muttā, tiracchānayonito muttā, pettivisayato muttā”ti kathesi.",
  "atk-s0401a15:51_5": "Athassa etadahosi –",
  "atk-s0401a15:51_6": "“sace kho pana me puttā imaṁ dhammadesanaṁ sutvā khīṇanirayamhā khīṇatiracchānayonikā khīṇapettivisayā khīṇāpāyaduggativinipātāti maññamānā uparimaggaphalatthāya vāyamituṁ na maññeyyuṁ, tesaṁ saṁvegaṁ janessāmī”ti saṁvegajananatthaṁ “seyyathāpi, bhikkhave”ti imaṁ suttamārabhi.",
  "atk-s0401a15:51_7": "Tattha appamattakoti thokamattako parittappamāṇo, antamaso kusaggenapi gahetvā upasiṅghiyamāno duggandhova hoti.",
  "atk-s0401a15:51_8": "Appamattakampi bhavaṁ na vaṇṇemīti appamattakampi kālaṁ bhave paṭisandhiṁ na vaṇṇayāmi.",
  "atk-s0401a15:51_9": "Idānissa upamaṁ dassento āha –",
  "atk-s0401a15:51_10": "antamaso accharāsaṅghātamattampīti.",
  "atk-s0401a15:51_11": "Sabbantimena paricchedena dve aṅguliyo ekato katvā paharaṇamattampi kālanti vuttaṁ hoti.",
  "atk-s0401a15:51_12": "Sesaṁ sabbattha uttānatthamevāti.",
  "atk-s0401a15:52_0": "Tatiyavaggavaṇṇanā.",
  "atk-s0401a15:53_0": "16. Ekadhammapāḷi",
  "atk-s0401a15:54_0": "(16) 4. Ekadhammapāḷi-catutthavaggavaṇṇanā",
  "atk-s0401a15:55_0": "322.",
  "atk-s0401a15:55_1": "Catutthavaggassa paṭhame jambudīpeti jambuyā paññāto pākaṭo dīpoti jambudīpo.",
  "atk-s0401a15:55_2": "Imassa kira dīpassa saññāṇabhūtā yojanasatubbedhā paṇṇāsayojanasākhā pañcadasayojanāvaṭṭakkhandhā himavantapabbate jātā kappaṭṭhāyinī mahājambū nāma atthi, tāya ayaṁ dīpo jambudīpoti vuccati.",
  "atk-s0401a15:55_3": "Yathā ca imasmiṁ dīpe jamburukkho kappaṭṭhāyī, tathā aparagoyāne kadambarukkho, uttarakurūsu kapparukkho, pubbavidehe sirīsarukkho, asurānaṁ cittapāṭalirukkho, supaṇṇānaṁ simbalirukkho, devānaṁ pāricchattakoti imepi kappaṭṭhāyinova.",
  "atk-s0401a15:56_0": "“Pāṭalī simbalī jambū, devānaṁ pāricchattako;",
  "atk-s0401a15:57_0": "Kadambo kapparukkho ca, sirīso bhavati sattamo”ti.",
  "atk-s0401a15:58_0": "Ārāmarāmaṇeyyakanti pupphārāmaphalārāmānaṁ rāmaṇeyyakaṁ veḷuvana-jīvakambavana-jetavanapubbārāmasadisaṁ.",
  "atk-s0401a15:58_1": "Taṁ imasmiṁ jambudīpe appamattakaṁ parittakaṁ, na bahukanti attho.",
  "atk-s0401a15:58_2": "Sesapadesupi eseva nayo.",
  "atk-s0401a15:58_3": "Ettha vanarāmaṇeyyakanti nāgavanasālavanacampakavanādisadisaṁ vaṅkapabbatahimavantapabbatapadesādīsu araññavanaṁ veditabbaṁ.",
  "atk-s0401a15:58_4": "Bhūmirāmaṇeyyakanti jetavanavihāramagadhakkhettādisadisaṁ samaṁ bhūmiṭṭhānaṁ.",
  "atk-s0401a15:58_5": "Pokkharaṇirāmaṇeyyakanti jetavanapokkharaṇigaggarāpokkharaṇisadisānaṁ vaṭṭacaturassadīghavaṅkādisaṇṭhānānaṁ pokkharaṇīnaṁ sannivesanaṭṭhānaṁ.",
  "atk-s0401a15:58_6": "Ukkūlavikūlanti ukkūlañca vikūlañca.",
  "atk-s0401a15:58_7": "Tattha ukkūlaṁ unnataṭṭhānaṁ, vikūlaṁ ninnaṭṭhānaṁ.",
  "atk-s0401a15:58_8": "Nadīvidugganti nadīnaṁ bhinnaṭṭhānaṁ taṁ duggamattā nadīvidugganti vuccati.",
  "atk-s0401a15:58_9": "Khāṇukaṇṭakaṭṭhānanti tatthajātakānañceva āhariyamānānañca khāṇukaṇṭakādīnaṁ patiṭṭhānaṭṭhānaṁ.",
  "atk-s0401a15:58_10": "Pabbatavisamanti girivisamaṁ.",
  "atk-s0401a15:58_11": "Ye odakāti ye ca udake jāyanti, teyeva bahutarā.",
  "atk-s0401a15:58_12": "Ito kira suvaṇṇabhūmi sattamattāni yojanasatāni hoti, ekena vātena gacchantī nāvā sattahi ahorattehi gacchati.",
  "atk-s0401a15:58_13": "Athekasmiṁ samaye evaṁ gacchantī nāvā sattāhampi nandiyāvaṭṭamacchapiṭṭheneva gatā.",
  "atk-s0401a15:58_14": "Evaṁ odakānaṁ sattānaṁ bahubhāvo veditabbo.",
  "atk-s0401a15:59_0": "Apica thalaṭṭhānassa parittabhāvena udakassa ca bahubhāvenāpi ayamattho veditabbo.",
  "atk-s0401a15:59_1": "Yathā hi mahātaḷāke ekova uppalagaccho assa, tassa cattāri ca paṇṇāni, majjhe ca ekaṁ uppalamakulaṁ assa.",
  "atk-s0401a15:59_2": "Evamevaṁ cattāri paṇṇāni viya cattāro dīpā, majjhe uppalamakulaṁ viya sinerupabbato, sesaṁ udakaṁ viya udakaparikkhitto okāso.",
  "atk-s0401a15:59_3": "Tassa mahantabhāvo iddhimantānaṁ pākaṭo hoti.",
  "atk-s0401a15:59_4": "Tesañhi ākāsena gacchantānaṁ cattāro mahādīpā cattāri paṇṇāni viya upaṭṭhahanti, sinerupabbato majjhe uppalamakulaṁ viya, sesaṁ udakaṁ viya udakaparikkhitto okāso.",
  "atk-s0401a15:59_5": "Evaṁ mahante udake jātattā odakāva bahutarā veditabbā.",
  "atk-s0401a15:60_0": "323. Dutiyādīsu aññatra manussehīti idha cattāro apāyā aññatra manussehīti adhippetā.",
  "atk-s0401a15:61_0": "Majjhimesu janapadesūti “puratthimāya disāya gajaṅgalaṁ nāma nigamo, tassa parena mahāsālā, tato parā paccantimā janapadā, orato majjhe.",
  "atk-s0401a15:61_1": "Puratthimadakkhiṇāya disāya sallavatī nāma nadī, tato parā paccantimā janapadā, orato majjhe.",
  "atk-s0401a15:61_2": "Dakkhiṇāya disāya setakaṇṇikaṁ nāma nigamo, tato parā paccantimā janapadā, orato majjhe.",
  "atk-s0401a15:61_3": "Pacchimāya disāya thūṇaṁ nāma brāhmaṇagāmo, tato parā paccantimā janapadā, orato majjhe.",
  "atk-s0401a15:61_4": "Uttarāya disāya usīraddhajo nāma pabbato, tato parā paccantimā janapadā, orato majjhe”ti evaṁ paricchinne janapadeti attho.",
  "atk-s0401a15:61_5": "Ayañhi janapado mudiṅgasaṇṭhāno ujukena katthaci asītiyojano hoti, katthaci yojanasatiko, katthaci dviyojanasatiko, majjhena pana tiyojanasatiko, pariyantaparikkhepena navamattayojanasatiko hoti.",
  "atk-s0401a15:61_6": "Ettake ṭhāne buddhapaccekabuddhā mahāsāvakā buddhupaṭṭhākā buddhasāvakā buddhamātā buddhapitā cakkavattī rājāti ime sattā nibbattanti.",
  "atk-s0401a15:61_7": "Apica upādāyupādāyāpi majjhimapadeso labbhati.",
  "atk-s0401a15:61_8": "Sakalopi hi jambudīpo majjhimapadeso nāma, sesadīpā paccantimā janapadā.",
  "atk-s0401a15:61_9": "Tambapaṇṇidīpe anurādhapuraṁ majjhimapadeso nāma, seso paccantoti evaṁ nayo veditabbo.",
  "atk-s0401a15:62_0": "324.Paññavantoajaḷā aneḷamūgāti ettha kammassakatapaññā, jhānapaññā vipassanāpaññā, maggapaññā, phalapaññāti etāhi samannāgatā paññavanto nāma, amūḷhā ajaḷā nāma.",
  "atk-s0401a15:62_1": "Yesaṁ eḷā mukhato na galati, te aneḷamūgā nāma, aneḷamukhā niddosamukhāti attho.",
  "atk-s0401a15:62_2": "Paṭibalāti samatthā, kāyabalena ceva ñāṇabalena ca samannāgatā.",
  "atk-s0401a15:62_3": "Atthamaññātunti atthānatthaṁ kāraṇākāraṇaṁ jānituṁ.",
  "atk-s0401a15:62_4": "Duppaññāti appaññā nippaññā.",
  "atk-s0401a15:62_5": "Jaḷāti mandā momūhā.",
  "atk-s0401a15:63_0": "325.Ariyena paññācakkhunāti sahavipassanena maggena. Avijjāgatāti avijjandhakārena samannāgatā.",
  "atk-s0401a15:64_0": "326.Ye labhanti tathāgataṁ dassanāyāti ye tathāgatassa guṇe jānitvā tathāgataṁ cakkhuviññāṇena passituṁ labhanti.",
  "atk-s0401a15:65_0": "327.Tathāgatappaveditanti tathāgatena paveditaṁ pakāsetvā kathitaṁ. Savanāyāti sotaviññāṇena sotuṁ.",
  "atk-s0401a15:66_0": "328.Dhārentīti na pammussanti.",
  "atk-s0401a15:67_0": "329.Dhātānaṁ dhammānaṁ atthaṁ upaparikkhantīti paguṇāya pāḷiyā atthānatthaṁ upaparikkhanti.",
  "atk-s0401a15:68_0": "330.Atthamaññāya dhammamaññāyāti aṭṭhakathañca pāḷiñca jānitvā.",
  "atk-s0401a15:68_1": "Dhammānudhammaṁ paṭipajjantīti anulomapaṭipadaṁ pūrenti.",
  "atk-s0401a15:69_0": "331.Saṁvejanīyesu ṭhānesūti saṁvegajanakesu kāraṇesu. Saṁvijjantīti saṁvegaṁ āpajjanti.",
  "atk-s0401a15:70_0": "332.Yoniso padahantīti upāyena padhānavīriyaṁ karonti.",
  "atk-s0401a15:71_0": "333.Vavassaggārammaṇanti vavassaggo vuccati nibbānaṁ, taṁ ārammaṇaṁ karitvāti attho.",
  "atk-s0401a15:71_1": "Labhanti samādhinti maggasamādhiñca phalasamādhiñca pāpuṇanti.",
  "atk-s0401a15:72_0": "334.Annaggarasaggānanti uttamannānañca uttamarasānañca.",
  "atk-s0401a15:72_1": "Uñchena kapālābhatena yāpentīti uñchācārena vanamūlaphalāphalena vā kapālena ābhatabhattena vā yāpenti.",
  "atk-s0401a15:72_2": "Ettha ca yo kassacideva khādanīyassa bhojanīyassa atthāya citte uppanne taṁkhaṇaṁyeva na taṁ labhati, ayaṁ annaggarasaggānaṁ na lābhī nāma.",
  "atk-s0401a15:72_3": "Yassapi taṁkhaṇaṁyeva labhitvā olokentassa vaṇṇagandharasā amanāpā honti, ayampi annaggarasaggānaṁ na lābhī nāma.",
  "atk-s0401a15:72_4": "Yassa pana vaṇṇagandharasā paṭilabhanti, manāpā honti, ayaṁ annaggarasaggānaṁ lābhī nāma.",
  "atk-s0401a15:72_5": "So uttamakoṭiyā cakkavattī rājā, heṭṭhimakoṭiyā dhammāsoko veditabbo.",
  "atk-s0401a15:72_6": "Saṅkhepato hi yassa bhattassa ekapāti satasahassaṁ agghati, idaṁ annaggarasaggaṁ nāma.",
  "atk-s0401a15:72_7": "Yaṁ pana bhikkhusaṅghaṁ piṇḍāya carantaṁ disvā manussā uttamapaṇītaṁ bhattaṁ denti, idaṁ kiṁ nāmāti?",
  "atk-s0401a15:72_8": "Idaṁ uñchena kapālābhatena yāpente upādāya annaggarasaggaṁ nāma vuccatīti.",
  "atk-s0401a15:73_0": "335.Attharasassātiādīsu attharaso nāma cattāri sāmaññaphalāni, dhammaraso nāma cattāro maggā, vimuttiraso nāma amatanibbānaṁ.",
  "atk-s0401a15:73_1": "Sesaṁ sabbattha uttānatthamevāti.",
  "atk-s0401a15:74_0": "Catutthavaggavaṇṇanā.",
  "atk-s0401a15:75_0": "Jambudīpapeyyālo niṭṭhito."
}