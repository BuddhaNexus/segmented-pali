{
  "mil7.3.4:0.1_0": "Milindapañha",
  "mil7.3.4:0.2_0": "Opammakathāpañha",
  "mil7.3.4:0.3_0": "Samuddavagga",
  "mil7.3.4:0.4_0": "4. Sālakalyāṇikaṅgapañha",
  "mil7.3.4:1.1_0": "“Bhante nāgasena, ‘sālakalyāṇikāya ekaṁ aṅgaṁ gahetabban’ti yaṁ vadesi, katamaṁ taṁ ekaṁ aṅgaṁ gahetabban”ti?",
  "mil7.3.4:1.2_0": "“Yathā, mahārāja, sālakalyāṇikā nāma antopathaviyaṁyeva abhivaḍḍhati hatthasatampi bhiyyopi;",
  "mil7.3.4:1.3_0": "evameva kho, mahārāja, yoginā yogāvacarena cattāri sāmaññaphalāni catasso paṭisambhidā chaḷabhiññāyo kevalañca samaṇadhammaṁ suññāgāreyeva paripūrayitabbaṁ.",
  "mil7.3.4:1.4_0": "Idaṁ, mahārāja, sālakalyāṇikāya ekaṁ aṅgaṁ gahetabbaṁ.",
  "mil7.3.4:1.5_0": "Bhāsitampetaṁ, mahārāja, therena rāhulena—",
  "mil7.3.4:2.1_0": "‘Sālakalyāṇikā nāma,",
  "mil7.3.4:2.2_0": "pādapo dharaṇīruho;",
  "mil7.3.4:2.3_0": "Antopathaviyaṁyeva,",
  "mil7.3.4:2.4_0": "satahatthopi vaḍḍhati.",
  "mil7.3.4:3.1_0": "Yathā kālamhi sampatte,",
  "mil7.3.4:3.2_0": "paripākena so dumo;",
  "mil7.3.4:3.3_0": "Uggañchitvāna ekāhaṁ,",
  "mil7.3.4:3.4_0": "satahatthopi vaḍḍhati.",
  "mil7.3.4:4.1_0": "Evamevāhaṁ mahāvīra,",
  "mil7.3.4:4.2_0": "sālakalyāṇikā viya;",
  "mil7.3.4:4.3_0": "Abbhantare suññāgāre,",
  "mil7.3.4:4.4_0": "dhammato abhivaḍḍhayin’”ti.",
  "mil7.3.4:5.1_0": "Sālakalyāṇikaṅgapañho catuttho."
}