{
  "pli-tv-bu-vb-pc27:0.1_0": "Theravāda Vinaya",
  "pli-tv-bu-vb-pc27:0.2_0": "Mahāvibhaṅga",
  "pli-tv-bu-vb-pc27:0.3_0": "Pācittiyakaṇḍa",
  "pli-tv-bu-vb-pc27:0.4_0": "Ovādavagga",
  "pli-tv-bu-vb-pc27:0.5_0": "27. Saṁvidhānasikkhāpada",
  "pli-tv-bu-vb-pc27:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc27:1.2_0": "Tena kho pana samayena chabbaggiyā bhikkhū bhikkhunīhi saddhiṁ saṁvidhāya ekaddhānamaggaṁ paṭipajjanti.",
  "pli-tv-bu-vb-pc27:1.3_0": "Manussā ujjhāyanti khiyyanti vipācenti—",
  "pli-tv-bu-vb-pc27:1.4_0": "“yatheva mayaṁ sapajāpatikā āhiṇḍāma, evamevime samaṇā sakyaputtiyā bhikkhunīhi saddhiṁ saṁvidhāya āhiṇḍantī”ti.",
  "pli-tv-bu-vb-pc27:1.5_0": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bu-vb-pc27:1.6_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc27:1.7_0": "“kathañhi nāma chabbaggiyā bhikkhū bhikkhunīhi saddhiṁ saṁvidhāya ekaddhānamaggaṁ paṭipajjissantī”ti …pe…",
  "pli-tv-bu-vb-pc27:1.8_0": "“saccaṁ kira tumhe, bhikkhave, bhikkhunīhi saddhiṁ saṁvidhāya ekaddhānamaggaṁ paṭipajjathā”ti?",
  "pli-tv-bu-vb-pc27:1.9_0": "“Saccaṁ, bhagavā”ti.",
  "pli-tv-bu-vb-pc27:1.10_0": "Vigarahi buddho bhagavā …pe…",
  "pli-tv-bu-vb-pc27:1.11_0": "kathañhi nāma tumhe, moghapurisā, bhikkhunīhi saddhiṁ saṁvidhāya ekaddhānamaggaṁ paṭipajjissatha.",
  "pli-tv-bu-vb-pc27:1.12_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-pc27:1.13_0": "evañca pana, bhikkhave, imaṁ sikkhāpadaṁ uddiseyyātha.",
  "pli-tv-bu-vb-pc27:1.14.1_0": "“Yo pana bhikkhu bhikkhuniyā saddhiṁ saṁvidhāya ekaddhānamaggaṁ paṭipajjeyya, antamaso gāmantarampi, pācittiyan”ti.",
  "pli-tv-bu-vb-pc27:1.15_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pc27:2.1_0": "Tena kho pana samayena sambahulā bhikkhū ca bhikkhuniyo ca sāketā sāvatthiṁ addhānamaggappaṭipannā honti.",
  "pli-tv-bu-vb-pc27:2.2_0": "Atha kho tā bhikkhuniyo te bhikkhū etadavocuṁ—",
  "pli-tv-bu-vb-pc27:2.3_0": "“mayampi ayyehi saddhiṁ gamissāmā”ti.",
  "pli-tv-bu-vb-pc27:2.4_0": "“Na, bhaginī, kappati bhikkhuniyā saddhiṁ saṁvidhāya ekaddhānamaggaṁ paṭipajjituṁ.",
  "pli-tv-bu-vb-pc27:2.5_0": "Tumhe vā paṭhamaṁ gacchatha mayaṁ vā gamissāmā”ti.",
  "pli-tv-bu-vb-pc27:2.6_0": "“Ayyā, bhante, aggapurisā.",
  "pli-tv-bu-vb-pc27:2.7_0": "Ayyāva paṭhamaṁ gacchantū”ti.",
  "pli-tv-bu-vb-pc27:2.8_0": "Atha kho tāsaṁ bhikkhunīnaṁ pacchā gacchantīnaṁ antarāmagge corā acchindiṁsu ca dūsesuñca.",
  "pli-tv-bu-vb-pc27:2.9_0": "Atha kho tā bhikkhuniyo sāvatthiṁ gantvā bhikkhunīnaṁ etamatthaṁ ārocesuṁ.",
  "pli-tv-bu-vb-pc27:2.10_0": "Bhikkhuniyo bhikkhūnaṁ etamatthaṁ ārocesuṁ.",
  "pli-tv-bu-vb-pc27:2.11_0": "Bhikkhū bhagavato etamatthaṁ ārocesuṁ.",
  "pli-tv-bu-vb-pc27:2.12_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-bu-vb-pc27:2.13_0": "“anujānāmi, bhikkhave, satthagamanīye magge sāsaṅkasammate sappaṭibhaye bhikkhuniyā saddhiṁ saṁvidhāya ekaddhānamaggaṁ paṭipajjituṁ.",
  "pli-tv-bu-vb-pc27:2.14_0": "Evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc27:2.15.1_0": "“Yo pana bhikkhu bhikkhuniyā saddhiṁ saṁvidhāya ekaddhānamaggaṁ paṭipajjeyya, antamaso gāmantarampi, aññatra samayā, pācittiyaṁ.",
  "pli-tv-bu-vb-pc27:2.16_0": "Tatthāyaṁ samayo. Satthagamanīyo hoti maggo sāsaṅkasammato sappaṭibhayo—ayaṁ tattha samayo”ti.",
  "pli-tv-bu-vb-pc27:3.1.1_0": "Yo panāti",
  "pli-tv-bu-vb-pc27:3.1.2_0": "yo yādiso …pe…",
  "pli-tv-bu-vb-pc27:3.1.3_0": "bhikkhūti",
  "pli-tv-bu-vb-pc27:3.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc27:3.1.5_0": "Bhikkhunī nāma",
  "pli-tv-bu-vb-pc27:3.1.6_0": "ubhatosaṅghe upasampannā.",
  "pli-tv-bu-vb-pc27:3.1.7_0": "Saddhinti",
  "pli-tv-bu-vb-pc27:3.1.8_0": "ekato.",
  "pli-tv-bu-vb-pc27:3.1.9_0": "Saṁvidhāyāti—",
  "pli-tv-bu-vb-pc27:3.1.10_0": "“gacchāma, bhagini, gacchāmāyya;",
  "pli-tv-bu-vb-pc27:3.1.10_1": "gacchāmāyya, gacchāma, bhagini;",
  "pli-tv-bu-vb-pc27:3.1.10_2": "ajja vā hiyyo vā pare vā gacchāmā”ti saṁvidahati, āpatti dukkaṭassa.",
  "pli-tv-bu-vb-pc27:3.1.11_0": "Antamaso gāmantarampīti",
  "pli-tv-bu-vb-pc27:3.1.12_0": "kukkuṭasampāte gāme, gāmantare gāmantare āpatti pācittiyassa.",
  "pli-tv-bu-vb-pc27:3.1.13_0": "Agāmake araññe, addhayojane addhayojane āpatti pācittiyassa.",
  "pli-tv-bu-vb-pc27:3.1.14_0": "Aññatra samayāti",
  "pli-tv-bu-vb-pc27:3.1.15_0": "ṭhapetvā samayaṁ.",
  "pli-tv-bu-vb-pc27:3.1.16_0": "Satthagamanīyo nāma",
  "pli-tv-bu-vb-pc27:3.1.17_0": "maggo na sakkā hoti vinā satthena gantuṁ.",
  "pli-tv-bu-vb-pc27:3.1.18_0": "Sāsaṅkaṁ nāma",
  "pli-tv-bu-vb-pc27:3.1.19_0": "tasmiṁ magge corānaṁ niviṭṭhokāso dissati, bhuttokāso dissati, ṭhitokāso dissati, nisinnokāso dissati, nipannokāso dissati.",
  "pli-tv-bu-vb-pc27:3.1.20_0": "Sappaṭibhayaṁ nāma",
  "pli-tv-bu-vb-pc27:3.1.21_0": "tasmiṁ magge corehi manussā hatā dissanti, viluttā dissanti, ākoṭitā dissanti, sappaṭibhayaṁ gantvā appaṭibhayaṁ dassetvā uyyojetabbā— “gacchatha, bhaginiyo”ti.",
  "pli-tv-bu-vb-pc27:3.2.1_0": "Saṁvidahite saṁvidahitasaññī ekaddhānamaggaṁ paṭipajjati, antamaso gāmantarampi, aññatra samayā, āpatti pācittiyassa.",
  "pli-tv-bu-vb-pc27:3.2.2_0": "Saṁvidahite vematiko ekaddhānamaggaṁ paṭipajjati, antamaso gāmantarampi, aññatra samayā, āpatti pācittiyassa.",
  "pli-tv-bu-vb-pc27:3.2.3_0": "Saṁvidahite, asaṁvidahitasaññī ekaddhānamaggaṁ paṭipajjati, antamaso gāmantarampi, aññatra samayā, āpatti pācittiyassa.",
  "pli-tv-bu-vb-pc27:3.2.4_0": "Bhikkhu saṁvidahati bhikkhunī na saṁvidahati, āpatti dukkaṭassa.",
  "pli-tv-bu-vb-pc27:3.2.5_0": "Asaṁvidahite saṁvidahitasaññī, āpatti dukkaṭassa.",
  "pli-tv-bu-vb-pc27:3.2.6_0": "Asaṁvidahite vematiko, āpatti dukkaṭassa.",
  "pli-tv-bu-vb-pc27:3.2.7_0": "Asaṁvidahite asaṁvidahitasaññī, anāpatti.",
  "pli-tv-bu-vb-pc27:3.3.1_0": "Anāpatti—",
  "pli-tv-bu-vb-pc27:3.3.2_0": "samaye,",
  "pli-tv-bu-vb-pc27:3.3.3_0": "asaṁvidahitvā gacchati,",
  "pli-tv-bu-vb-pc27:3.3.4_0": "bhikkhunī saṁvidahati, bhikkhu na saṁvidahati,",
  "pli-tv-bu-vb-pc27:3.3.5_0": "visaṅketena gacchanti,",
  "pli-tv-bu-vb-pc27:3.3.6_0": "āpadāsu,",
  "pli-tv-bu-vb-pc27:3.3.7_0": "ummattakassa,",
  "pli-tv-bu-vb-pc27:3.3.8_0": "ādikammikassāti.",
  "pli-tv-bu-vb-pc27:3.3.9_0": "Saṁvidhānasikkhāpadaṁ niṭṭhitaṁ sattamaṁ."
}