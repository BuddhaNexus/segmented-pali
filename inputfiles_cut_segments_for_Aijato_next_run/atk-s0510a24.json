{
  "atk-s0510a24:0_0": "26. Thomakavaggo",
  "atk-s0510a24:1_0": "1-10. Thomakattheraapadānādivaṇṇanā",
  "atk-s0510a24:2_0": "Chabbīsatime vagge paṭhamāpadānaṁ uttānameva.",
  "atk-s0510a24:3_0": "5-6.",
  "atk-s0510a24:3_1": "Dutiyāpadāne vijahitvā devavaṇṇanti devatā sarīraṁ vijahitvā chaḍḍetvā, manussasarīraṁ nimminitvāti attho.",
  "atk-s0510a24:3_2": "Adhikāraṁ kattukāmoti adhikakiriyaṁ puññasambhāraṁ kattukāmo devaro nāma ahaṁ devarājā bhariyāya saha buddhaseṭṭhassa sāsane sādaratāya idha imasmiṁ manussaloke āgamiṁ āgatoti attho.",
  "atk-s0510a24:3_3": "Tassa bhikkhā mayā dinnāti padumuttarassa bhagavato yo nāmena devalo nāma sāvako ahosi, tassa sāvakassa mayā vippasannena cetasā bhikkhā dinnā piṇḍapāto dinnoti attho.",
  "atk-s0510a24:4_0": "9-10.",
  "atk-s0510a24:4_1": "Tatiyāpadāne ānando nāma sambuddhoti ānandaṁ tuṭṭhiṁ jananato ānando nāma paccekabuddhoti attho.",
  "atk-s0510a24:4_2": "Amanussamhi kānaneti amanussapariggahe kānane mahāaraññe parinibbāyi anupādisesanibbānadhātuyā antaradhāyi, adassanaṁ agamāsīti attho.",
  "atk-s0510a24:4_3": "Sarīraṁ tattha jhāpesinti ahaṁ devalokā idhāgantvā tassa bhagavato sarīraṁ tattha araññe jhāpesiṁ dahanaṁ akāsinti attho.",
  "atk-s0510a24:5_0": "Catutthapañcamāpadānāni uttānāneva.",
  "atk-s0510a24:6_0": "20.",
  "atk-s0510a24:6_1": "Chaṭṭhāpadāne ahosiṁ candano nāmāti nāmena paṇṇattivasena candano nāma.",
  "atk-s0510a24:6_2": "Sambuddhassatrajoti paccekasambuddhabhūtato pubbe tassa atrajo putto ahaṁ.",
  "atk-s0510a24:6_3": "Ekopāhano mayā dinnoti ekaṁ upāhanayugaṁ mayā dinnaṁ.",
  "atk-s0510a24:6_4": "Bodhiṁ sampajja me tuvanti tena upāhanayugena me mayhaṁ sāvakabodhiṁ tuvaṁ sampajja nipphādehīti attho.",
  "atk-s0510a24:7_0": "23-24.",
  "atk-s0510a24:7_1": "Sattamāpadāne mañjarikaṁ karitvānāti mañjeṭṭhipupphaṁ haritacaṅkoṭakaṁ gahetvā rathiyaṁ vīthiyā paṭipajjiṁ ahaṁ tathā paṭipannova bhikkhusaṅghapurakkhataṁ bhikkhusaṅghena parivutaṁ samaṇānaggaṁ samaṇānaṁ bhikkhūnaṁ aggaṁ seṭṭhaṁ sammāsambuddhaṁ addasanti sambandho.",
  "atk-s0510a24:7_2": "Buddhassa abhiropayinti disvā ca pana taṁ pupphaṁ ubhohi hatthehi paggayha ukkhipitvā buddhassa phussassa bhagavato abhiropayiṁ pūjesinti attho.",
  "atk-s0510a24:8_0": "28-29.",
  "atk-s0510a24:8_1": "Aṭṭhamāpadāne aloṇapaṇṇabhakkhomhīti khīrapaṇṇādīni uñchācariyāya āharitvā loṇavirahitāni paṇṇāni pacitvā bhakkhāmi, aloṇapaṇṇabhakkho amhi bhavāmīti attho.",
  "atk-s0510a24:8_2": "Niyamesu ca saṁvutoti niyamasaññitesu pāṇātipātāveramaṇiādīsu niccapañcasīlesu saṁvuto pihitoti attho.",
  "atk-s0510a24:8_3": "Pātarāse anuppatteti purebhattakāle anuppatte.",
  "atk-s0510a24:8_4": "Siddhattho upagacchi manti mama samīpaṁ siddhattho bhagavā upagañchi sampāpuṇi.",
  "atk-s0510a24:8_5": "Tāhaṁ buddhassa pādāsinti ahaṁ taṁ aloṇapaṇṇaṁ tassa buddhassa adāsinti attho.",
  "atk-s0510a24:9_0": "Navamāpadānaṁ uttānameva.",
  "atk-s0510a24:10_0": "37-38.",
  "atk-s0510a24:10_1": "Dasamāpadāne sikhinaṁ sikhinaṁ yathāti sarīrato nikkhantachabbaṇṇaraṁsīhi obhāsayantaṁ jalantaṁ sikhīnaṁ sikhībhagavantaṁ sikhīnaṁ yathā jalamānaaggikkhandhaṁ viya.",
  "atk-s0510a24:10_2": "Aggajaṁ pupphamādāyāti aggajanāmakaṁ pupphaṁ gahetvā buddhassa sikhissa bhagavato abhiropayiṁ pūjesinti attho.",
  "atk-s0510a24:11_0": "Chabbīsatimavaggavaṇṇanā samattā."
}