{
  "sn42:1.0.1_0": "Saṁyutta Nikāya 42",
  "sn42:1.0.2_0": "1. Gāmaṇivagga",
  "sn42:1.0.3_0": "1. Caṇḍasutta",
  "sn42:1.1.1_0": "Sāvatthinidānaṁ.",
  "sn42:1.1.2_0": "Atha kho caṇḍo gāmaṇi yena bhagavā tenupasaṅkami;",
  "sn42:1.1.2_1": "upasaṅkamitvā bhagavantaṁ abhivādetvā ekamantaṁ nisīdi.",
  "sn42:1.1.2_2": "Ekamantaṁ nisinno kho caṇḍo gāmaṇi bhagavantaṁ etadavoca:",
  "sn42:1.1.3_0": "“ko nu kho, bhante, hetu, ko paccayo yena midhekacco caṇḍo caṇḍotveva saṅkhaṁ gacchati.",
  "sn42:1.1.4_0": "Ko pana, bhante, hetu, ko paccayo yena midhekacco sorato soratotveva saṅkhaṁ gacchatī”ti?",
  "sn42:1.1.5_0": "“Idha, gāmaṇi, ekaccassa rāgo appahīno hoti.",
  "sn42:1.1.6_0": "Rāgassa appahīnattā pare kopenti, parehi kopiyamāno kopaṁ pātukaroti.",
  "sn42:1.1.7_0": "So caṇḍotveva saṅkhaṁ gacchati.",
  "sn42:1.1.8_0": "Doso appahīno hoti.",
  "sn42:1.1.9_0": "Dosassa appahīnattā pare kopenti, parehi kopiyamāno kopaṁ pātukaroti.",
  "sn42:1.1.10_0": "So caṇḍotveva saṅkhaṁ gacchati.",
  "sn42:1.1.11_0": "Moho appahīno hoti.",
  "sn42:1.1.12_0": "Mohassa appahīnattā pare kopenti, parehi kopiyamāno kopaṁ pātukaroti.",
  "sn42:1.1.13_0": "So caṇḍotveva saṅkhaṁ gacchati.",
  "sn42:1.1.14_0": "Ayaṁ kho, gāmaṇi, hetu, ayaṁ paccayo yena midhekacco caṇḍo caṇḍotveva saṅkhaṁ gacchati.",
  "sn42:1.2.1_0": "Idha pana, gāmaṇi, ekaccassa rāgo pahīno hoti.",
  "sn42:1.2.2_0": "Rāgassa pahīnattā pare na kopenti, parehi kopiyamāno kopaṁ na pātukaroti.",
  "sn42:1.2.3_0": "So soratotveva saṅkhaṁ gacchati.",
  "sn42:1.2.4_0": "Doso pahīno hoti.",
  "sn42:1.2.5_0": "Dosassa pahīnattā pare na kopenti, parehi kopiyamāno kopaṁ na pātukaroti.",
  "sn42:1.2.6_0": "So soratotveva saṅkhaṁ gacchati.",
  "sn42:1.2.7_0": "Moho pahīno hoti.",
  "sn42:1.2.8_0": "Mohassa pahīnattā pare na kopenti, parehi kopiyamāno kopaṁ na pātukaroti.",
  "sn42:1.2.9_0": "So soratotveva saṅkhaṁ gacchati.",
  "sn42:1.2.10_0": "Ayaṁ kho, gāmaṇi, hetu ayaṁ paccayo yena midhekacco sorato soratotveva saṅkhaṁ gacchatī”ti.",
  "sn42:1.3.1_0": "Evaṁ vutte, caṇḍo gāmaṇi bhagavantaṁ etadavoca:",
  "sn42:1.3.2_0": "“abhikkantaṁ, bhante, abhikkantaṁ, bhante.",
  "sn42:1.3.3_0": "Seyyathāpi, bhante, nikkujjitaṁ vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya:",
  "sn42:1.3.3_1": "‘cakkhumanto rūpāni dakkhantī’ti;",
  "sn42:1.3.3_2": "evamevaṁ bhagavatā anekapariyāyena dhammo pakāsito.",
  "sn42:1.3.4_0": "Esāhaṁ, bhante, bhagavantaṁ saraṇaṁ gacchāmi dhammañca bhikkhusaṅghañca.",
  "sn42:1.3.5_0": "Upāsakaṁ maṁ bhagavā dhāretu ajjatagge pāṇupetaṁ saraṇaṁ gatan”ti.",
  "sn42:1.3.6_0": "Paṭhamaṁ.",
  "sn42:2.0.1_0": "Saṁyutta Nikāya 42",
  "sn42:2.0.2_0": "1. Gāmaṇivagga",
  "sn42:2.0.3_0": "2. Tālapuṭasutta",
  "sn42:2.1.1_0": "Ekaṁ samayaṁ bhagavā rājagahe viharati veḷuvane kalandakanivāpe.",
  "sn42:2.1.2_0": "Atha kho tālapuṭo naṭagāmaṇi yena bhagavā tenupasaṅkami;",
  "sn42:2.1.2_1": "upasaṅkamitvā bhagavantaṁ abhivādetvā ekamantaṁ nisīdi.",
  "sn42:2.1.2_2": "Ekamantaṁ nisinno kho tālapuṭo naṭagāmaṇi bhagavantaṁ etadavoca:",
  "sn42:2.1.3_0": "“sutaṁ metaṁ, bhante, pubbakānaṁ ācariyapācariyānaṁ naṭānaṁ bhāsamānānaṁ:",
  "sn42:2.1.4_0": "‘yo so naṭo raṅgamajjhe samajjamajjhe saccālikena janaṁ hāseti rameti, so kāyassa bhedā paraṁ maraṇā pahāsānaṁ devānaṁ sahabyataṁ upapajjatī’ti.",
  "sn42:2.1.5_0": "Idha bhagavā kimāhā”ti?",
  "sn42:2.1.6_0": "“Alaṁ, gāmaṇi, tiṭṭhatetaṁ. Mā maṁ etaṁ pucchī”ti.",
  "sn42:2.1.7_0": "Dutiyampi kho tālapuṭo naṭagāmaṇi bhagavantaṁ etadavoca:",
  "sn42:2.1.8_0": "“sutaṁ metaṁ, bhante, pubbakānaṁ ācariyapācariyānaṁ naṭānaṁ bhāsamānānaṁ:",
  "sn42:2.1.9_0": "‘yo so naṭo raṅgamajjhe samajjamajjhe saccālikena janaṁ hāseti rameti, so kāyassa bhedā paraṁ maraṇā pahāsānaṁ devānaṁ sahabyataṁ upapajjatī’ti.",
  "sn42:2.1.10_0": "Idha bhagavā kimāhā”ti?",
  "sn42:2.1.11_0": "“Alaṁ, gāmaṇi, tiṭṭhatetaṁ. Mā maṁ etaṁ pucchī”ti.",
  "sn42:2.1.12_0": "Tatiyampi kho tālapuṭo naṭagāmaṇi bhagavantaṁ etadavoca:",
  "sn42:2.1.13_0": "“sutaṁ metaṁ, bhante, pubbakānaṁ ācariyapācariyānaṁ naṭānaṁ bhāsamānānaṁ:",
  "sn42:2.1.14_0": "‘yo so naṭo raṅgamajjhe samajjamajjhe saccālikena janaṁ hāseti rameti, so kāyassa bhedā paraṁ maraṇā pahāsānaṁ devānaṁ sahabyataṁ upapajjatī’ti.",
  "sn42:2.1.15_0": "Idha bhagavā kimāhā”ti?",
  "sn42:2.2.1_0": "“Addhā kho tyāhaṁ, gāmaṇi, na labhāmi:",
  "sn42:2.2.2_0": "‘alaṁ, gāmaṇi, tiṭṭhatetaṁ,",
  "sn42:2.2.3_0": "mā maṁ etaṁ pucchī’ti.",
  "sn42:2.2.4_0": "Api ca tyāhaṁ byākarissāmi.",
  "sn42:2.2.5_0": "Pubbe kho, gāmaṇi, sattā avītarāgā rāgabandhanabaddhā.",
  "sn42:2.2.6_0": "Tesaṁ naṭo raṅgamajjhe samajjamajjhe ye dhammā rajanīyā te upasaṁharati bhiyyoso mattāya.",
  "sn42:2.2.7_0": "Pubbe kho, gāmaṇi, sattā avītadosā dosabandhanabaddhā.",
  "sn42:2.2.8_0": "Tesaṁ naṭo raṅgamajjhe samajjamajjhe ye dhammā dosanīyā te upasaṁharati bhiyyoso mattāya.",
  "sn42:2.2.9_0": "Pubbe kho, gāmaṇi, sattā avītamohā mohabandhanabaddhā.",
  "sn42:2.2.10_0": "Tesaṁ naṭo raṅgamajjhe samajjamajjhe ye dhammā mohanīyā te upasaṁharati bhiyyoso mattāya.",
  "sn42:2.2.11_0": "So attanā matto pamatto pare madetvā pamādetvā kāyassa bhedā paraṁ maraṇā pahāso nāma nirayo tattha upapajjati.",
  "sn42:2.2.12_0": "Sace kho panassa evaṁdiṭṭhi hoti:",
  "sn42:2.2.13_0": "‘yo so naṭo raṅgamajjhe samajjamajjhe saccālikena janaṁ hāseti rameti, so kāyassa bhedā paraṁ maraṇā pahāsānaṁ devānaṁ sahabyataṁ upapajjatī’ti, sāssa hoti micchādiṭṭhi.",
  "sn42:2.2.14_0": "Micchādiṭṭhikassa kho panāhaṁ, gāmaṇi, purisapuggalassa dvinnaṁ gatīnaṁ aññataraṁ gatiṁ vadāmi—",
  "sn42:2.2.15_0": "nirayaṁ vā tiracchānayoniṁ vā”ti.",
  "sn42:2.3.1_0": "Evaṁ vutte, tālapuṭo naṭagāmaṇi parodi assūni pavattesi.",
  "sn42:2.3.2_0": "“Etaṁ kho tyāhaṁ, gāmaṇi, nālatthaṁ:",
  "sn42:2.3.3_0": "‘alaṁ, gāmaṇi, tiṭṭhatetaṁ; mā maṁ etaṁ pucchī’”ti.",
  "sn42:2.3.4_0": "“Nāhaṁ, bhante, etaṁ rodāmi yaṁ maṁ bhagavā evamāha;",
  "sn42:2.3.5_0": "api cāhaṁ, bhante, pubbakehi ācariyapācariyehi naṭehi dīgharattaṁ nikato vañcito paluddho:",
  "sn42:2.3.6_0": "‘yo so naṭo raṅgamajjhe samajjamajjhe saccālikena janaṁ hāseti rameti so kāyassa bhedā paraṁ maraṇā pahāsānaṁ devānaṁ sahabyataṁ upapajjatī’”ti.",
  "sn42:2.3.7_0": "“Abhikkantaṁ, bhante, abhikkantaṁ, bhante.",
  "sn42:2.3.8_0": "Seyyathāpi, bhante, nikkujjitaṁ vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya:",
  "sn42:2.3.8_1": "‘cakkhumanto rūpāni dakkhantī’ti;",
  "sn42:2.3.8_2": "evamevaṁ bhagavatā anekapariyāyena dhammo pakāsito.",
  "sn42:2.3.9_0": "Esāhaṁ, bhante, bhagavantaṁ saraṇaṁ gacchāmi dhammañca bhikkhusaṅghañca.",
  "sn42:2.3.10_0": "Labheyyāhaṁ, bhante, bhagavato santike pabbajjaṁ, labheyyaṁ upasampadan”ti.",
  "sn42:2.3.11_0": "Alattha kho tālapuṭo naṭagāmaṇi bhagavato santike pabbajjaṁ, alattha upasampadaṁ.",
  "sn42:2.3.12_0": "Acirūpasampanno ca panāyasmā tālapuṭo …pe…",
  "sn42:2.3.13_0": "arahataṁ ahosīti.",
  "sn42:2.3.14_0": "Dutiyaṁ.",
  "sn42:3.0.1_0": "Saṁyutta Nikāya 42",
  "sn42:3.0.2_0": "1. Gāmaṇivagga",
  "sn42:3.0.3_0": "3. Yodhājīvasutta",
  "sn42:3.1.1_0": "Atha kho yodhājīvo gāmaṇi yena bhagavā tenupasaṅkami;",
  "sn42:3.1.1_1": "upasaṅkamitvā …pe…",
  "sn42:3.1.1_2": "ekamantaṁ nisinno kho yodhājīvo gāmaṇi bhagavantaṁ etadavoca:",
  "sn42:3.1.2_0": "“sutaṁ metaṁ, bhante, pubbakānaṁ ācariyapācariyānaṁ yodhājīvānaṁ bhāsamānānaṁ:",
  "sn42:3.1.3_0": "‘yo so yodhājīvo saṅgāme ussahati vāyamati, tamenaṁ ussahantaṁ vāyamantaṁ pare hananti pariyāpādenti, so kāyassa bhedā paraṁ maraṇā parajitānaṁ devānaṁ sahabyataṁ upapajjatī’ti.",
  "sn42:3.1.4_0": "Idha bhagavā kimāhā”ti?",
  "sn42:3.1.5_0": "“Alaṁ, gāmaṇi, tiṭṭhatetaṁ; mā maṁ etaṁ pucchī”ti.",
  "sn42:3.1.6_0": "Dutiyampi kho …pe…",
  "sn42:3.1.7_0": "tatiyampi kho yodhājīvo gāmaṇi bhagavantaṁ etadavoca:",
  "sn42:3.1.8_0": "“sutaṁ metaṁ, bhante, pubbakānaṁ ācariyapācariyānaṁ yodhājīvānaṁ bhāsamānānaṁ:",
  "sn42:3.1.9_0": "‘yo so yodhājīvo saṅgāme ussahati vāyamati, tamenaṁ ussahantaṁ vāyamantaṁ pare hananti pariyāpādenti, so kāyassa bhedā paraṁ maraṇā parajitānaṁ devānaṁ sahabyataṁ upapajjatī’ti.",
  "sn42:3.1.10_0": "Idha bhagavā kimāhā”ti?",
  "sn42:3.2.1_0": "“Addhā kho tyāhaṁ, gāmaṇi, na labhāmi:",
  "sn42:3.2.2_0": "‘alaṁ, gāmaṇi, tiṭṭhatetaṁ; mā maṁ etaṁ pucchī’ti.",
  "sn42:3.2.3_0": "Api ca tyāhaṁ byākarissāmi.",
  "sn42:3.2.4_0": "Yo so, gāmaṇi, yodhājīvo saṅgāme ussahati vāyamati, tassa taṁ cittaṁ pubbe gahitaṁ dukkaṭaṁ duppaṇihitaṁ:",
  "sn42:3.2.5_0": "‘ime sattā haññantu vā bajjhantu vā ucchijjantu vā vinassantu vā mā vā ahesuṁ iti vā’ti.",
  "sn42:3.2.6_0": "Tamenaṁ ussahantaṁ vāyamantaṁ pare hananti pariyāpādenti;",
  "sn42:3.2.7_0": "so kāyassa bhedā paraṁ maraṇā parajito nāma nirayo tattha upapajjatīti.",
  "sn42:3.2.8_0": "Sace kho panassa evaṁ diṭṭhi hoti:",
  "sn42:3.2.9_0": "‘yo so yodhājīvo saṅgāme ussahati vāyamati tamenaṁ ussahantaṁ vāyamantaṁ pare hananti pariyāpādenti, so kāyassa bhedā paraṁ maraṇā parajitānaṁ devānaṁ sahabyataṁ upapajjatī’ti, sāssa hoti micchādiṭṭhi.",
  "sn42:3.2.10_0": "Micchādiṭṭhikassa kho panāhaṁ, gāmaṇi, purisapuggalassa dvinnaṁ gatīnaṁ aññataraṁ gatiṁ vadāmi—",
  "sn42:3.2.11_0": "nirayaṁ vā tiracchānayoniṁ vā”ti.",
  "sn42:3.3.1_0": "Evaṁ vutte, yodhājīvo gāmaṇi parodi, assūni pavattesi.",
  "sn42:3.3.2_0": "“Etaṁ kho tyāhaṁ, gāmaṇi, nālatthaṁ:",
  "sn42:3.3.3_0": "‘alaṁ, gāmaṇi, tiṭṭhatetaṁ; mā maṁ etaṁ pucchī’”ti.",
  "sn42:3.3.4_0": "“Nāhaṁ, bhante, etaṁ rodāmi yaṁ maṁ bhagavā evamāha;",
  "sn42:3.3.5_0": "api cāhaṁ, bhante, pubbakehi ācariyapācariyehi yodhājīvehi dīgharattaṁ nikato vañcito paluddho:",
  "sn42:3.3.6_0": "‘yo so yodhājīvo saṅgāme ussahati vāyamati, tamenaṁ ussahantaṁ vāyamantaṁ pare hananti pariyāpādenti, so kāyassa bhedā paraṁ maraṇā parajitānaṁ devānaṁ sahabyataṁ upapajjatī’”ti.",
  "sn42:3.3.7_0": "“Abhikkantaṁ, bhante …pe…",
  "sn42:3.3.8_0": "ajjatagge pāṇupetaṁ saraṇaṁ gatan”ti.",
  "sn42:3.3.9_0": "Tatiyaṁ.",
  "sn42:4.0.1_0": "Saṁyutta Nikāya 42",
  "sn42:4.0.2_0": "1. Gāmaṇivagga",
  "sn42:4.0.3_0": "4. Hatthārohasutta",
  "sn42:4.1.1_0": "Atha kho hatthāroho gāmaṇi yena bhagavā tenupasaṅkami; upasaṅkamitvā …pe…",
  "sn42:4.1.2_0": "ajjatagge pāṇupetaṁ saraṇaṁ gatanti.",
  "sn42:4.1.3_0": "Catutthaṁ.",
  "sn42:5.0.1_0": "Saṁyutta Nikāya 42",
  "sn42:5.0.2_0": "1. Gāmaṇivagga",
  "sn42:5.0.3_0": "5. Assārohasutta",
  "sn42:5.1.1_0": "Atha kho assāroho gāmaṇi yena bhagavā tenupasaṅkami;",
  "sn42:5.1.1_1": "upasaṅkamitvā ekamantaṁ nisīdi.",
  "sn42:5.1.1_2": "Ekamantaṁ nisinno kho assāroho gāmaṇi bhagavantaṁ etadavoca:",
  "sn42:5.1.2_0": "“sutaṁ metaṁ, bhante, pubbakānaṁ ācariyapācariyānaṁ assārohānaṁ bhāsamānānaṁ:",
  "sn42:5.1.3_0": "‘yo so assāroho saṅgāme ussahati vāyamati, tamenaṁ ussahantaṁ vāyamantaṁ pare hananti pariyāpādenti, so kāyassa bhedā paraṁ maraṇā parajitānaṁ devānaṁ sahabyataṁ upapajjatī’ti.",
  "sn42:5.1.4_0": "Idha bhagavā kimāhā”ti?",
  "sn42:5.1.5_0": "“Alaṁ, gāmaṇi, tiṭṭhatetaṁ; mā maṁ etaṁ pucchī”ti.",
  "sn42:5.2.1_0": "Dutiyampi kho …pe…",
  "sn42:5.2.2_0": "tatiyampi kho assāroho gāmaṇi bhagavantaṁ etadavoca:",
  "sn42:5.2.3_0": "“sutaṁ metaṁ, bhante, pubbakānaṁ ācariyapācariyānaṁ assārohānaṁ bhāsamānānaṁ:",
  "sn42:5.2.4_0": "‘yo so assāroho saṅgāme ussahati vāyamati, tamenaṁ ussahantaṁ vāyamantaṁ pare hananti pariyāpādenti, so kāyassa bhedā paraṁ maraṇā parajitānaṁ devānaṁ sahabyataṁ upapajjatī’ti.",
  "sn42:5.2.5_0": "Idha bhagavā kimāhā”ti?",
  "sn42:5.3.1_0": "“Addhā kho tyāhaṁ, gāmaṇi, na labhāmi:",
  "sn42:5.3.2_0": "‘alaṁ, gāmaṇi, tiṭṭhatetaṁ; mā maṁ etaṁ pucchī’ti.",
  "sn42:5.3.3_0": "Api ca kho tyāhaṁ byākarissāmi.",
  "sn42:5.3.4_0": "Yo so, gāmaṇi, assāroho saṅgāme ussahati vāyamati tassa taṁ cittaṁ pubbe gahitaṁ dukkaṭaṁ duppaṇihitaṁ:",
  "sn42:5.3.5_0": "‘ime sattā haññantu vā bajjhantu vā ucchijjantu vā vinassantu vā mā ahesuṁ iti vā’ti.",
  "sn42:5.3.6_0": "Tamenaṁ ussahantaṁ vāyamantaṁ pare hananti pariyāpādenti, so kāyassa bhedā paraṁ maraṇā parajito nāma nirayo tattha upapajjati.",
  "sn42:5.3.7_0": "Sace kho panassa evaṁ diṭṭhi hoti:",
  "sn42:5.3.8_0": "‘yo so assāroho saṅgāme ussahati vāyamati, tamenaṁ ussahantaṁ vāyamantaṁ pare hananti pariyāpādenti, so kāyassa bhedā paraṁ maraṇā parajitānaṁ devānaṁ sahabyataṁ upapajjatī’ti, sāssa hoti micchādiṭṭhi.",
  "sn42:5.3.9_0": "Micchādiṭṭhikassa kho panāhaṁ, gāmaṇi, purisapuggalassa dvinnaṁ gatīnaṁ aññataraṁ gatiṁ vadāmi—",
  "sn42:5.3.10_0": "nirayaṁ vā tiracchānayoniṁ vā”ti.",
  "sn42:5.4.1_0": "Evaṁ vutte, assāroho gāmaṇi parodi, assūni pavattesi.",
  "sn42:5.4.2_0": "“Etaṁ kho tyāhaṁ, gāmaṇi, nālatthaṁ:",
  "sn42:5.4.3_0": "‘alaṁ, gāmaṇi, tiṭṭhatetaṁ; mā maṁ etaṁ pucchī’”ti.",
  "sn42:5.4.4_0": "“Nāhaṁ, bhante, etaṁ rodāmi yaṁ maṁ bhagavā evamāha.",
  "sn42:5.4.5_0": "Api cāhaṁ, bhante, pubbakehi ācariyapācariyehi assārohehi dīgharattaṁ nikato vañcito paluddho:",
  "sn42:5.4.6_0": "‘yo so assāroho saṅgāme ussahati vāyamati, tamenaṁ ussahantaṁ vāyamantaṁ pare hananti pariyāpādenti, so kāyassa bhedā paraṁ maraṇā parajitānaṁ devānaṁ sahabyataṁ upapajjatī’”ti.",
  "sn42:5.4.7_0": "“Abhikkantaṁ, bhante …pe…",
  "sn42:5.4.8_0": "ajjatagge pāṇupetaṁ saraṇaṁ gatan”ti.",
  "sn42:5.4.9_0": "Pañcamaṁ.",
  "sn42:6.0.1_0": "Saṁyutta Nikāya 42",
  "sn42:6.0.2_0": "1. Gāmaṇivagga",
  "sn42:6.0.3_0": "6. Asibandhakaputtasutta",
  "sn42:6.1.1_0": "Ekaṁ samayaṁ bhagavā nāḷandāyaṁ viharati pāvārikambavane.",
  "sn42:6.1.2_0": "Atha kho asibandhakaputto gāmaṇi yena bhagavā tenupasaṅkami;",
  "sn42:6.1.2_1": "upasaṅkamitvā bhagavantaṁ abhivādetvā ekamantaṁ nisīdi.",
  "sn42:6.1.2_2": "Ekamantaṁ nisinno kho asibandhakaputto gāmaṇi bhagavantaṁ etadavoca:",
  "sn42:6.2.1_0": "“brāhmaṇā, bhante, pacchā bhūmakā kāmaṇḍalukā sevālamālikā udakorohakā aggiparicārakā.",
  "sn42:6.2.2_0": "Te mataṁ kālaṅkataṁ uyyāpenti nāma saññāpenti nāma saggaṁ nāma okkāmenti.",
  "sn42:6.2.3_0": "Bhagavā pana, bhante, arahaṁ sammāsambuddho pahoti tathā kātuṁ yathā sabbo loko kāyassa bhedā paraṁ maraṇā sugatiṁ saggaṁ lokaṁ upapajjeyyā”ti?",
  "sn42:6.3.1_0": "“Tena hi, gāmaṇi, taññevettha paṭipucchissāmi. Yathā te khameyya tathā naṁ byākareyyāsīti.",
  "sn42:6.4.1_0": "Taṁ kiṁ maññasi, gāmaṇi,",
  "sn42:6.4.2_0": "idhassa puriso pāṇātipātī adinnādāyī kāmesumicchācārī musāvādī pisuṇavāco pharusavāco samphappalāpī abhijjhālu byāpannacitto micchādiṭṭhiko.",
  "sn42:6.4.3_0": "Tamenaṁ mahājanakāyo saṅgamma samāgamma āyāceyya thomeyya pañjaliko anuparisakkeyya:",
  "sn42:6.4.4_0": "‘ayaṁ puriso kāyassa bhedā paraṁ maraṇā sugatiṁ saggaṁ lokaṁ upapajjatū’ti.",
  "sn42:6.4.5_0": "Taṁ kiṁ maññasi, gāmaṇi,",
  "sn42:6.4.6_0": "api nu so puriso mahato janakāyassa āyācanahetu vā thomanahetu vā pañjalikā anuparisakkanahetu vā kāyassa bhedā paraṁ maraṇā sugatiṁ saggaṁ lokaṁ upapajjeyyā”ti?",
  "sn42:6.4.7_0": "“No hetaṁ, bhante”.",
  "sn42:6.5.1_0": "“Seyyathāpi, gāmaṇi, puriso mahatiṁ puthusilaṁ gambhīre udakarahade pakkhipeyya.",
  "sn42:6.5.2_0": "Tamenaṁ mahā janakāyo saṅgamma samāgamma āyāceyya thomeyya pañjaliko anuparisakkeyya:",
  "sn42:6.5.3_0": "‘ummujja, bho puthusile, uplava, bho puthusile, thalamuplava, bho puthusile’ti.",
  "sn42:6.5.4_0": "Taṁ kiṁ maññasi, gāmaṇi,",
  "sn42:6.5.5_0": "api nu sā puthusilā mahato janakāyassa āyācanahetu vā thomanahetu vā pañjalikā anuparisakkanahetu vā ummujjeyya vā uplaveyya vā thalaṁ vā uplaveyyā”ti?",
  "sn42:6.5.6_0": "“No hetaṁ, bhante”.",
  "sn42:6.5.7_0": "“Evameva kho, gāmaṇi, yo so puriso pāṇātipātī adinnādāyī kāmesumicchācārī musāvādī pisuṇavāco pharusavāco samphappalāpī abhijjhālu byāpannacitto micchādiṭṭhiko.",
  "sn42:6.5.8_0": "Kiñcāpi taṁ mahā janakāyo saṅgamma samāgamma āyāceyya thomeyya pañjaliko anuparisakkeyya:",
  "sn42:6.5.9_0": "‘ayaṁ puriso kāyassa bhedā paraṁ maraṇā sugatiṁ saggaṁ lokaṁ upapajjatū’ti, atha kho so puriso kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjeyya.",
  "sn42:6.6.1_0": "Taṁ kiṁ maññasi, gāmaṇi,",
  "sn42:6.6.2_0": "idhassa puriso pāṇātipātā paṭivirato adinnādānā paṭivirato kāmesumicchācārā paṭivirato musāvādā paṭivirato pisuṇāya vācāya paṭivirato pharusāya vācāya paṭivirato samphappalāpā paṭivirato anabhijjhālu abyāpannacitto sammādiṭṭhiko.",
  "sn42:6.6.3_0": "Tamenaṁ mahā janakāyo saṅgamma samāgamma āyāceyya thomeyya pañjaliko anuparisakkeyya:",
  "sn42:6.6.4_0": "‘ayaṁ puriso kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjatū’ti.",
  "sn42:6.6.5_0": "Taṁ kiṁ maññasi, gāmaṇi,",
  "sn42:6.6.6_0": "api nu so puriso mahato janakāyassa āyācanahetu vā thomanahetu vā pañjalikā anuparisakkanahetu vā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjeyyā”ti?",
  "sn42:6.6.7_0": "“No hetaṁ, bhante”.",
  "sn42:6.7.1_0": "“Seyyathāpi, gāmaṇi, puriso sappikumbhaṁ vā telakumbhaṁ vā gambhīre udakarahade ogāhetvā bhindeyya.",
  "sn42:6.7.1_1": "Tatra yāssa sakkharā vā kaṭhalā vā sā adhogāmī assa;",
  "sn42:6.7.1_2": "yañca khvassa tatra sappi vā telaṁ vā taṁ uddhaṁ gāmi assa.",
  "sn42:6.7.2_0": "Tamenaṁ mahā janakāyo saṅgamma samāgamma āyāceyya thomeyya pañjaliko anuparisakkeyya:",
  "sn42:6.7.3_0": "‘osīda, bho sappitela, saṁsīda, bho sappitela, adho gaccha, bho sappitelā’ti.",
  "sn42:6.7.4_0": "Taṁ kiṁ maññasi, gāmaṇi,",
  "sn42:6.7.5_0": "api nu taṁ sappitelaṁ mahato janakāyassa āyācanahetu vā thomanahetu vā pañjalikā anuparisakkanahetu vā osīdeyya vā saṁsīdeyya vā adho vā gaccheyyā”ti?",
  "sn42:6.7.6_0": "“No hetaṁ, bhante”.",
  "sn42:6.8.1_0": "“Evameva kho, gāmaṇi, yo so puriso pāṇātipātā paṭivirato, adinnādānā paṭivirato, kāmesumicchācārā paṭivirato, musāvādā paṭivirato, pisuṇāya vācāya paṭivirato, pharusāya vācāya paṭivirato, samphappalāpā paṭivirato, anabhijjhālu, abyāpannacitto, sammādiṭṭhiko,",
  "sn42:6.8.2_0": "kiñcāpi taṁ mahā janakāyo saṅgamma samāgamma āyāceyya thomeyya pañjaliko anuparisakkeyya:",
  "sn42:6.8.3_0": "‘ayaṁ puriso kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjatū’ti, atha kho so puriso kāyassa bhedā paraṁ maraṇā sugatiṁ saggaṁ lokaṁ upapajjeyyā”ti.",
  "sn42:6.8.4_0": "Evaṁ vutte, asibandhakaputto gāmaṇi bhagavantaṁ etadavoca:",
  "sn42:6.8.5_0": "“abhikkantaṁ, bhante …pe…",
  "sn42:6.8.6_0": "ajjatagge pāṇupetaṁ saraṇaṁ gatan”ti.",
  "sn42:6.8.7_0": "Chaṭṭhaṁ.",
  "sn42:7.0.1_0": "Saṁyutta Nikāya 42",
  "sn42:7.0.2_0": "1. Gāmaṇivagga",
  "sn42:7.0.3_0": "7. Khettūpamasutta",
  "sn42:7.1.1_0": "Ekaṁ samayaṁ bhagavā nāḷandāyaṁ viharati pāvārikambavane.",
  "sn42:7.1.2_0": "Atha kho asibandhakaputto gāmaṇi yena bhagavā tenupasaṅkami;",
  "sn42:7.1.2_1": "upasaṅkamitvā bhagavantaṁ abhivādetvā ekamantaṁ nisīdi.",
  "sn42:7.1.2_2": "Ekamantaṁ nisinno kho asibandhakaputto gāmaṇi bhagavantaṁ etadavoca:",
  "sn42:7.1.3_0": "“nanu, bhante, bhagavā sabbapāṇabhūtahitānukampī viharatī”ti?",
  "sn42:7.1.4_0": "“Evaṁ, gāmaṇi, tathāgato sabbapāṇabhūtahitānukampī viharatī”ti.",
  "sn42:7.1.5_0": "“Atha kiñcarahi, bhante, bhagavā ekaccānaṁ sakkaccaṁ dhammaṁ deseti, ekaccānaṁ no tathā sakkaccaṁ dhammaṁ desetī”ti?",
  "sn42:7.1.6_0": "“Tena hi, gāmaṇi, taññevettha paṭipucchissāmi. Yathā te khameyya tathā naṁ byākareyyāsi.",
  "sn42:7.1.7_0": "Taṁ kiṁ maññasi, gāmaṇi, idhassu kassakassa gahapatino tīṇi khettāni—ekaṁ khettaṁ aggaṁ, ekaṁ khettaṁ majjhimaṁ, ekaṁ khettaṁ hīnaṁ jaṅgalaṁ ūsaraṁ pāpabhūmi.",
  "sn42:7.1.8_0": "Taṁ kiṁ maññasi, gāmaṇi, asu kassako gahapati bījāni patiṭṭhāpetukāmo kattha paṭhamaṁ patiṭṭhāpeyya, yaṁ vā aduṁ khettaṁ aggaṁ, yaṁ vā aduṁ khettaṁ majjhimaṁ, yaṁ vā aduṁ khettaṁ hīnaṁ jaṅgalaṁ ūsaraṁ pāpabhūmī”ti?",
  "sn42:7.1.9_0": "“Asu, bhante, kassako gahapati bījāni patiṭṭhāpetukāmo yaṁ aduṁ khettaṁ aggaṁ tattha patiṭṭhāpeyya.",
  "sn42:7.1.9_1": "Tattha patiṭṭhāpetvā yaṁ aduṁ khettaṁ majjhimaṁ tattha patiṭṭhāpeyya.",
  "sn42:7.1.9_2": "Tattha patiṭṭhāpetvā yaṁ aduṁ khettaṁ hīnaṁ jaṅgalaṁ ūsaraṁ pāpabhūmi tattha patiṭṭhāpeyyapi, nopi patiṭṭhāpeyya.",
  "sn42:7.1.10_0": "Taṁ kissa hetu?",
  "sn42:7.1.11_0": "Antamaso gobhattampi bhavissatī”ti.",
  "sn42:7.2.1_0": "“Seyyathāpi, gāmaṇi, yaṁ aduṁ khettaṁ aggaṁ; evameva mayhaṁ bhikkhubhikkhuniyo.",
  "sn42:7.2.2_0": "Tesāhaṁ dhammaṁ desemi—ādikalyāṇaṁ majjhekalyāṇaṁ pariyosānakalyāṇaṁ, sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsemi.",
  "sn42:7.2.3_0": "Taṁ kissa hetu?",
  "sn42:7.2.4_0": "Ete hi, gāmaṇi, maṁdīpā maṁleṇā maṁtāṇā maṁsaraṇā viharanti.",
  "sn42:7.2.5_0": "Seyyathāpi, gāmaṇi, yaṁ aduṁ khettaṁ majjhimaṁ; evameva mayhaṁ upāsakaupāsikāyo.",
  "sn42:7.2.6_0": "Tesaṁ pāhaṁ dhammaṁ desemi—ādikalyāṇaṁ majjhekalyāṇaṁ pariyosānakalyāṇaṁ, sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsemi.",
  "sn42:7.2.7_0": "Taṁ kissa hetu?",
  "sn42:7.2.8_0": "Ete hi, gāmaṇi, maṁdīpā maṁleṇā maṁtāṇā maṁsaraṇā viharanti.",
  "sn42:7.2.9_0": "Seyyathāpi, gāmaṇi, yaṁ aduṁ khettaṁ hīnaṁ jaṅgalaṁ ūsaraṁ pāpabhūmi;",
  "sn42:7.2.9_1": "evameva mayhaṁ aññatitthiyā samaṇabrāhmaṇaparibbājakā.",
  "sn42:7.2.10_0": "Tesaṁ pāhaṁ dhammaṁ desemi—ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ, kevalaparipuṇṇaṁ parisuddhaṁ brahmacariyaṁ pakāsemi.",
  "sn42:7.2.11_0": "Taṁ kissa hetu?",
  "sn42:7.2.12_0": "Appeva nāma ekaṁ padampi ājāneyyuṁ taṁ nesaṁ assa dīgharattaṁ hitāya sukhāyāti.",
  "sn42:7.3.1_0": "Seyyathāpi, gāmaṇi, purisassa tayo udakamaṇikā—eko udakamaṇiko acchiddo ahārī aparihārī, eko udakamaṇiko acchiddo hārī parihārī, eko udakamaṇiko chiddo hārī parihārī.",
  "sn42:7.3.2_0": "Taṁ kiṁ maññasi, gāmaṇi, asu puriso udakaṁ nikkhipitukāmo kattha paṭhamaṁ nikkhipeyya, yo vā so udakamaṇiko acchiddo ahārī aparihārī, yo vā so udakamaṇiko acchiddo hārī parihārī, yo vā so udakamaṇiko chiddo hārī parihārī”ti?",
  "sn42:7.3.3_0": "“Asu, bhante, puriso udakaṁ nikkhipitukāmo, yo so udakamaṇiko acchiddo ahārī aparihārī tattha nikkhipeyya, tattha nikkhipitvā, yo so udakamaṇiko acchiddo hārī parihārī tattha nikkhipeyya, tattha nikkhipitvā, yo so udakamaṇiko chiddo hārī parihārī tattha nikkhipeyyapi, nopi nikkhipeyya.",
  "sn42:7.3.4_0": "Taṁ kissa hetu?",
  "sn42:7.3.5_0": "Antamaso bhaṇḍadhovanampi bhavissatī”ti.",
  "sn42:7.4.1_0": "“Seyyathāpi, gāmaṇi, yo so udakamaṇiko acchiddo ahārī aparihārī; evameva mayhaṁ bhikkhubhikkhuniyo.",
  "sn42:7.4.2_0": "Tesāhaṁ dhammaṁ desemi—ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ, kevalaparipuṇṇaṁ parisuddhaṁ brahmacariyaṁ pakāsemi.",
  "sn42:7.4.3_0": "Taṁ kissa hetu?",
  "sn42:7.4.4_0": "Ete hi, gāmaṇi, maṁdīpā maṁleṇā maṁtāṇā maṁsaraṇā viharanti.",
  "sn42:7.4.5_0": "Seyyathāpi, gāmaṇi, yo so udakamaṇiko acchiddo hārī parihārī; evameva mayhaṁ upāsakaupāsikāyo.",
  "sn42:7.4.6_0": "Tesāhaṁ dhammaṁ desemi—ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ, kevalaparipuṇṇaṁ parisuddhaṁ brahmacariyaṁ pakāsemi.",
  "sn42:7.4.7_0": "Taṁ kissa hetu?",
  "sn42:7.4.8_0": "Ete hi, gāmaṇi, maṁdīpā maṁleṇā maṁtāṇā maṁsaraṇā viharanti.",
  "sn42:7.4.9_0": "Seyyathāpi, gāmaṇi, yo so udakamaṇiko chiddo hārī parihārī;",
  "sn42:7.4.9_1": "evameva mayhaṁ aññatitthiyā samaṇabrāhmaṇaparibbājakā.",
  "sn42:7.4.10_0": "Tesāhaṁ dhammaṁ desemi—ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsemi.",
  "sn42:7.4.11_0": "Taṁ kissa hetu?",
  "sn42:7.4.12_0": "Appeva nāma ekaṁ padampi ājāneyyuṁ, taṁ nesaṁ assa dīgharattaṁ hitāya sukhāyā”ti.",
  "sn42:7.5.1_0": "Evaṁ vutte, asibandhakaputto gāmaṇi bhagavantaṁ etadavoca:",
  "sn42:7.5.2_0": "“abhikkantaṁ, bhante, abhikkantaṁ, bhante …pe…",
  "sn42:7.5.3_0": "upāsakaṁ maṁ bhagavā dhāretu ajjatagge pāṇupetaṁ saraṇaṁ gatan”ti.",
  "sn42:7.5.4_0": "Sattamaṁ.",
  "sn42:8.0.1_0": "Saṁyutta Nikāya 42",
  "sn42:8.0.2_0": "1. Gāmaṇivagga",
  "sn42:8.0.3_0": "8. Saṅkhadhamasutta",
  "sn42:8.1.1_0": "Ekaṁ samayaṁ bhagavā nāḷandāyaṁ viharati pāvārikambavane.",
  "sn42:8.1.2_0": "Atha kho asibandhakaputto gāmaṇi nigaṇṭhasāvako yena bhagavā tenupasaṅkami;",
  "sn42:8.1.2_1": "upasaṅkamitvā ekamantaṁ nisīdi.",
  "sn42:8.1.2_2": "Ekamantaṁ nisinnaṁ kho asibandhakaputtaṁ gāmaṇiṁ bhagavā etadavoca:",
  "sn42:8.1.3_0": "“kathaṁ nu kho, gāmaṇi, nigaṇṭho nāṭaputto sāvakānaṁ dhammaṁ desetī”ti?",
  "sn42:8.1.4_0": "“Evaṁ kho, bhante, nigaṇṭho nāṭaputto sāvakānaṁ dhammaṁ deseti:",
  "sn42:8.1.5_0": "‘yo koci pāṇaṁ atipāteti, sabbo so āpāyiko nerayiko, yo koci adinnaṁ ādiyati, sabbo so āpāyiko nerayiko, yo koci kāmesu micchā carati, sabbo so āpāyiko nerayiko, yo koci musā bhaṇati sabbo, so āpāyiko nerayiko.",
  "sn42:8.1.6_0": "Yaṁbahulaṁ yaṁbahulaṁ viharati, tena tena nīyatī’ti.",
  "sn42:8.1.7_0": "Evaṁ kho, bhante, nigaṇṭho nāṭaputto sāvakānaṁ dhammaṁ desetī”ti.",
  "sn42:8.1.8_0": "“‘Yaṁbahulaṁ yaṁbahulañca, gāmaṇi, viharati, tena tena nīyati’, evaṁ sante na koci āpāyiko nerayiko bhavissati, yathā nigaṇṭhassa nāṭaputtassa vacanaṁ.",
  "sn42:8.2.1_0": "Taṁ kiṁ maññasi, gāmaṇi,",
  "sn42:8.2.2_0": "yo so puriso pāṇātipātī rattiyā vā divasassa vā samayāsamayaṁ upādāya, katamo bahutaro samayo, yaṁ vā so pāṇamatipāteti, yaṁ vā so pāṇaṁ nātipātetī”ti?",
  "sn42:8.2.3_0": "“Yo so, bhante, puriso pāṇātipātī rattiyā vā divasassa vā samayāsamayaṁ upādāya, appataro so samayo yaṁ so pāṇamatipāteti, atha kho sveva bahutaro samayo yaṁ so pāṇaṁ nātipātetī”ti.",
  "sn42:8.2.4_0": "“‘Yaṁbahulaṁ yaṁbahulañca, gāmaṇi, viharati tena tena nīyatī’ti, evaṁ sante na koci āpāyiko nerayiko bhavissati, yathā nigaṇṭhassa nāṭaputtassa vacanaṁ.",
  "sn42:8.3.1_0": "Taṁ kiṁ maññasi, gāmaṇi,",
  "sn42:8.3.2_0": "yo so puriso adinnādāyī rattiyā vā divasassa vā samayāsamayaṁ upādāya, katamo bahutaro samayo, yaṁ vā so adinnaṁ ādiyati, yaṁ vā so adinnaṁ nādiyatī”ti.",
  "sn42:8.3.3_0": "“Yo so, bhante, puriso adinnādāyī rattiyā vā divasassa vā samayāsamayaṁ upādāya appataro so samayo, yaṁ so adinnaṁ ādiyati, atha kho sveva bahutaro samayo, yaṁ so adinnaṁ nādiyatī”ti.",
  "sn42:8.3.4_0": "“‘Yaṁbahulaṁ yaṁbahulañca, gāmaṇi, viharati tena tena nīyatī’ti, evaṁ sante na koci āpāyiko nerayiko bhavissati, yathā nigaṇṭhassa nāṭaputtassa vacanaṁ.",
  "sn42:8.4.1_0": "Taṁ kiṁ maññasi, gāmaṇi, yo so puriso kāmesumicchācārī rattiyā vā divasassa vā samayāsamayaṁ upādāya, katamo bahutaro samayo, yaṁ vā so kāmesu micchā carati, yaṁ vā so kāmesu micchā na caratī”ti?",
  "sn42:8.4.2_0": "“Yo so, bhante, puriso kāmesumicchācārī rattiyā vā divasassa vā samayāsamayaṁ upādāya, appataro so samayo yaṁ so kāmesu micchā carati, atha kho sveva bahutaro samayo, yaṁ so kāmesu micchā na caratī”ti.",
  "sn42:8.4.3_0": "“‘Yaṁbahulaṁ yaṁbahulañca, gāmaṇi, viharati tena tena nīyatī’ti, evaṁ sante na koci āpāyiko nerayiko bhavissati, yathā nigaṇṭhassa nāṭaputtassa vacanaṁ.",
  "sn42:8.5.1_0": "Taṁ kiṁ maññasi, gāmaṇi, yo so puriso musāvādī rattiyā vā divasassa vā samayāsamayaṁ upādāya, katamo bahutaro samayo, yaṁ vā so musā bhaṇati, yaṁ vā so musā na bhaṇatī”ti?",
  "sn42:8.5.2_0": "“Yo so, bhante, puriso musāvādī rattiyā vā divasassa vā samayāsamayaṁ upādāya, appataro so samayo, yaṁ so musā bhaṇati, atha kho sveva bahutaro samayo, yaṁ so musā na bhaṇatī”ti.",
  "sn42:8.5.3_0": "“‘Yaṁbahulaṁ yaṁbahulañca, gāmaṇi, viharati tena tena nīyatī’ti, evaṁ sante na koci āpāyiko nerayiko bhavissati, yathā nigaṇṭhassa nāṭaputtassa vacanaṁ.",
  "sn42:8.6.1_0": "Idha, gāmaṇi, ekacco satthā evaṁvādī hoti evaṁdiṭṭhi:",
  "sn42:8.6.2_0": "‘yo koci pāṇamatipāteti, sabbo so āpāyiko nerayiko, yo koci adinnaṁ ādiyati, sabbo so āpāyiko nerayiko, yo koci kāmesu micchā carati, sabbo so āpāyiko nerayiko, yo koci musā bhaṇati, sabbo so āpāyiko nerayiko’ti.",
  "sn42:8.6.3_0": "Tasmiṁ kho pana, gāmaṇi, satthari sāvako abhippasanno hoti.",
  "sn42:8.6.4_0": "Tassa evaṁ hoti:",
  "sn42:8.6.5_0": "‘mayhaṁ kho satthā evaṁvādī evaṁdiṭṭhi—",
  "sn42:8.6.6_0": "yo koci pāṇamatipāteti, sabbo so āpāyiko nerayikoti.",
  "sn42:8.6.7_0": "Atthi kho pana mayā pāṇo atipātito, ahampamhi āpāyiko nerayikoti diṭṭhiṁ paṭilabhati.",
  "sn42:8.6.8_0": "Taṁ, gāmaṇi, vācaṁ appahāya taṁ cittaṁ appahāya taṁ diṭṭhiṁ appaṭinissajjitvā yathābhataṁ nikkhitto evaṁ niraye.",
  "sn42:8.6.9_0": "Mayhaṁ kho satthā evaṁvādī evaṁdiṭṭhi—",
  "sn42:8.6.10_0": "yo koci adinnaṁ ādiyati, sabbo so āpāyiko nerayikoti.",
  "sn42:8.6.11_0": "Atthi kho pana mayā adinnaṁ ādinnaṁ ahampamhi āpāyiko nerayikoti diṭṭhiṁ paṭilabhati.",
  "sn42:8.6.12_0": "Taṁ, gāmaṇi, vācaṁ appahāya taṁ cittaṁ appahāya taṁ diṭṭhiṁ appaṭinissajjitvā yathābhataṁ nikkhitto evaṁ niraye.",
  "sn42:8.6.13_0": "Mayhaṁ kho satthā evaṁvādī evaṁdiṭṭhi—",
  "sn42:8.6.14_0": "yo koci kāmesu micchā carati, sabbo so āpāyiko nerayiko’ti.",
  "sn42:8.6.15_0": "Atthi kho pana mayā kāmesu micchā ciṇṇaṁ.",
  "sn42:8.6.16_0": "‘Ahampamhi āpāyiko nerayiko’ti diṭṭhiṁ paṭilabhati.",
  "sn42:8.6.17_0": "Taṁ, gāmaṇi, vācaṁ appahāya taṁ cittaṁ appahāya taṁ diṭṭhiṁ appaṭinissajjitvā yathābhataṁ nikkhitto evaṁ niraye.",
  "sn42:8.6.18_0": "Mayhaṁ kho satthā evaṁvādī evaṁdiṭṭhi—",
  "sn42:8.6.19_0": "yo koci musā bhaṇati, sabbo so āpāyiko nerayikoti.",
  "sn42:8.6.20_0": "Atthi kho pana mayā musā bhaṇitaṁ.",
  "sn42:8.6.21_0": "‘Ahampamhi āpāyiko nerayiko’ti diṭṭhiṁ paṭilabhati.",
  "sn42:8.6.22_0": "Taṁ, gāmaṇi, vācaṁ appahāya taṁ cittaṁ appahāya taṁ diṭṭhiṁ appaṭinissajjitvā yathābhataṁ nikkhitto evaṁ niraye.",
  "sn42:8.7.1_0": "Idha pana, gāmaṇi, tathāgato loke uppajjati arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā.",
  "sn42:8.7.2_0": "So anekapariyāyena pāṇātipātaṁ garahati vigarahati, ‘pāṇātipātā viramathā’ti cāha.",
  "sn42:8.7.3_0": "Adinnādānaṁ garahati vigarahati, ‘adinnādānā viramathā’ti cāha.",
  "sn42:8.7.4_0": "Kāmesumicchācāraṁ garahati, vigarahati ‘kāmesumicchācārā viramathā’ti cāha.",
  "sn42:8.7.5_0": "Musāvādaṁ garahati vigarahati ‘musāvādā viramathā’ti cāha.",
  "sn42:8.7.6_0": "Tasmiṁ kho pana, gāmaṇi, satthari sāvako abhippasanno hoti.",
  "sn42:8.7.7_0": "So iti paṭisañcikkhati:",
  "sn42:8.7.8_0": "‘bhagavā kho anekapariyāyena pāṇātipātaṁ garahati vigarahati, pāṇātipātā viramathāti cāha.",
  "sn42:8.7.9_0": "Atthi kho pana mayā pāṇo atipātito yāvatako vā tāvatako vā.",
  "sn42:8.7.10_0": "Yo kho pana mayā pāṇo atipātito yāvatako vā tāvatako vā, taṁ na suṭṭhu, taṁ na sādhu.",
  "sn42:8.7.11_0": "Ahañceva kho pana tappaccayā vippaṭisārī assaṁ.",
  "sn42:8.7.12_0": "Na metaṁ pāpaṁ kammaṁ akataṁ bhavissatī’ti.",
  "sn42:8.7.13_0": "So iti paṭisaṅkhāya tañceva pāṇātipātaṁ pajahati.",
  "sn42:8.7.14_0": "Āyatiñca pāṇātipātā paṭivirato hoti.",
  "sn42:8.7.15_0": "Evametassa pāpassa kammassa pahānaṁ hoti.",
  "sn42:8.7.16_0": "Evametassa pāpassa kammassa samatikkamo hoti.",
  "sn42:8.8.1_0": "‘Bhagavā kho anekapariyāyena adinnādānaṁ garahati vigarahati, adinnādānā viramathāti cāha.",
  "sn42:8.8.2_0": "Atthi kho pana mayā adinnaṁ ādinnaṁ yāvatakaṁ vā tāvatakaṁ vā.",
  "sn42:8.8.3_0": "Yaṁ kho pana mayā adinnaṁ ādinnaṁ yāvatakaṁ vā tāvatakaṁ vā taṁ na suṭṭhu, taṁ na sādhu.",
  "sn42:8.8.4_0": "Ahañceva kho pana tappaccayā vippaṭisārī assaṁ, na metaṁ pāpaṁ kammaṁ akataṁ bhavissatī’ti.",
  "sn42:8.8.5_0": "So iti paṭisaṅkhāya tañceva adinnādānaṁ pajahati.",
  "sn42:8.8.6_0": "Āyatiñca adinnādānā paṭivirato hoti.",
  "sn42:8.8.7_0": "Evametassa pāpassa kammassa pahānaṁ hoti.",
  "sn42:8.8.8_0": "Evametassa pāpassa kammassa samatikkamo hoti.",
  "sn42:8.9.1_0": "‘Bhagavā kho pana anekapariyāyena kāmesumicchācāraṁ garahati vigarahati, kāmesumicchācārā viramathāti cāha.",
  "sn42:8.9.2_0": "Atthi kho pana mayā kāmesu micchā ciṇṇaṁ yāvatakaṁ vā tāvatakaṁ vā.",
  "sn42:8.9.3_0": "Yaṁ kho pana mayā kāmesu micchā ciṇṇaṁ yāvatakaṁ vā tāvatakaṁ vā taṁ na suṭṭhu, taṁ na sādhu.",
  "sn42:8.9.4_0": "Ahañceva kho pana tappaccayā vippaṭisārī assaṁ, na metaṁ pāpaṁ kammaṁ akataṁ bhavissatī’ti.",
  "sn42:8.9.5_0": "So iti paṭisaṅkhāya tañceva kāmesumicchācāraṁ pajahati, āyatiñca kāmesumicchācārā paṭivirato hoti.",
  "sn42:8.9.6_0": "Evametassa pāpassa kammassa pahānaṁ hoti.",
  "sn42:8.9.7_0": "Evametassa pāpassa kammassa samatikkamo hoti.",
  "sn42:8.10.1_0": "‘Bhagavā kho pana anekapariyāyena musāvādaṁ garahati vigarahati, musāvādā viramathāti cāha.",
  "sn42:8.10.2_0": "Atthi kho pana mayā musā bhaṇitaṁ yāvatakaṁ vā tāvatakaṁ vā.",
  "sn42:8.10.3_0": "Yaṁ kho pana mayā musā bhaṇitaṁ yāvatakaṁ vā tāvatakaṁ vā taṁ na suṭṭhu, taṁ na sādhu.",
  "sn42:8.10.3_1": "Ahañceva kho pana tappaccayā vippaṭisārī assaṁ, na metaṁ pāpaṁ kammaṁ akataṁ bhavissatī’ti.",
  "sn42:8.10.4_0": "So iti paṭisaṅkhāya tañceva musāvādaṁ pajahati, āyatiñca musāvādā paṭivirato hoti.",
  "sn42:8.10.5_0": "Evametassa pāpassa kammassa pahānaṁ hoti. Evametassa pāpassa kammassa samatikkamo hoti.",
  "sn42:8.11.1_0": "So pāṇātipātaṁ pahāya pāṇātipātā paṭivirato hoti.",
  "sn42:8.11.2_0": "Adinnādānaṁ pahāya adinnādānā paṭivirato hoti.",
  "sn42:8.11.3_0": "Kāmesumicchācāraṁ pahāya kāmesumicchācārā paṭivirato hoti.",
  "sn42:8.11.4_0": "Musāvādaṁ pahāya musāvādā paṭivirato hoti.",
  "sn42:8.11.5_0": "Pisuṇaṁ vācaṁ pahāya pisuṇāya vācāya paṭivirato hoti.",
  "sn42:8.11.6_0": "Pharusaṁ vācaṁ pahāya pharusāya vācāya paṭivirato hoti.",
  "sn42:8.11.7_0": "Samphappalāpaṁ pahāya samphappalāpā paṭivirato hoti.",
  "sn42:8.11.8_0": "Abhijjhaṁ pahāya anabhijjhālu hoti.",
  "sn42:8.11.9_0": "Byāpādappadosaṁ pahāya abyāpannacitto hoti.",
  "sn42:8.11.10_0": "Micchādiṭṭhiṁ pahāya sammādiṭṭhiko hoti.",
  "sn42:8.12.1_0": "Sa kho so, gāmaṇi, ariyasāvako evaṁ vigatābhijjho vigatabyāpādo asammūḷho sampajāno paṭissato mettāsahagatena cetasā ekaṁ disaṁ pharitvā viharati, tathā dutiyaṁ, tathā tatiyaṁ, tathā catutthaṁ.",
  "sn42:8.12.1_1": "Iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena cetasā vipulena mahaggatena appamāṇena averena abyāpajjena pharitvā viharati.",
  "sn42:8.12.2_0": "Seyyathāpi, gāmaṇi, balavā saṅkhadhamo appakasireneva catuddisā viññāpeyya;",
  "sn42:8.12.3_0": "evameva kho, gāmaṇi, evaṁ bhāvitāya mettāya cetovimuttiyā evaṁ bahulīkatāya yaṁ pamāṇakataṁ kammaṁ, na taṁ tatrāvasissati, na taṁ tatrāvatiṭṭhati.",
  "sn42:8.13.1_0": "Sa kho so, gāmaṇi, ariyasāvako evaṁ vigatābhijjho vigatabyāpādo asammūḷho sampajāno paṭissato karuṇāsahagatena cetasā …pe…",
  "sn42:8.13.2_0": "muditāsahagatena cetasā …pe….",
  "sn42:8.13.3_0": "Upekkhāsahagatena cetasā ekaṁ disaṁ pharitvā viharati, tathā dutiyaṁ, tathā tatiyaṁ, tathā catutthaṁ.",
  "sn42:8.13.3_1": "Iti uddhamadho tiriyaṁ sabbadhi sabbattatāya sabbāvantaṁ lokaṁ upekkhāsahagatena cetasā vipulena mahaggatena appamāṇena averena abyāpajjena pharitvā viharati.",
  "sn42:8.13.4_0": "Seyyathāpi, gāmaṇi, balavā saṅkhadhamo appakasireneva catuddisā viññāpeyya;",
  "sn42:8.13.5_0": "evameva kho, gāmaṇi, evaṁ bhāvitāya upekkhāya cetovimuttiyā evaṁ bahulīkatāya yaṁ pamāṇakataṁ kammaṁ na taṁ tatrāvasissati, na taṁ tatrāvatiṭṭhatī”ti.",
  "sn42:8.14.1_0": "Evaṁ vutte, asibandhakaputto gāmaṇi bhagavantaṁ etadavoca:",
  "sn42:8.14.2_0": "“abhikkantaṁ, bhante, abhikkantaṁ, bhante …pe…",
  "sn42:8.14.3_0": "upāsakaṁ maṁ bhagavā dhāretu ajjatagge pāṇupetaṁ saraṇaṁ gatan”ti.",
  "sn42:8.14.4_0": "Aṭṭhamaṁ.",
  "sn42:9.0.1_0": "Saṁyutta Nikāya 42",
  "sn42:9.0.2_0": "1. Gāmaṇivagga",
  "sn42:9.0.3_0": "9. Kulasutta",
  "sn42:9.1.1_0": "Ekaṁ samayaṁ bhagavā kosalesu cārikaṁ caramāno mahatā bhikkhusaṅghena saddhiṁ yena nāḷandā tadavasari.",
  "sn42:9.1.2_0": "Tatra sudaṁ bhagavā nāḷandāyaṁ viharati pāvārikambavane.",
  "sn42:9.2.1_0": "Tena kho pana samayena nāḷandā dubbhikkhā hoti dvīhitikā setaṭṭhikā salākāvuttā.",
  "sn42:9.2.2_0": "Tena kho pana samayena nigaṇṭho nāṭaputto nāḷandāyaṁ paṭivasati mahatiyā nigaṇṭhaparisāya saddhiṁ.",
  "sn42:9.2.3_0": "Atha kho asibandhakaputto gāmaṇi nigaṇṭhasāvako yena nigaṇṭho nāṭaputto tenupasaṅkami;",
  "sn42:9.2.3_1": "upasaṅkamitvā nigaṇṭhaṁ nāṭaputtaṁ abhivādetvā ekamantaṁ nisīdi.",
  "sn42:9.2.3_2": "Ekamantaṁ nisinnaṁ kho asibandhakaputtaṁ gāmaṇiṁ nigaṇṭho nāṭaputto etadavoca:",
  "sn42:9.2.4_0": "“ehi tvaṁ, gāmaṇi, samaṇassa gotamassa vādaṁ āropehi.",
  "sn42:9.2.5_0": "Evaṁ te kalyāṇo kittisaddo abbhuggacchissati:",
  "sn42:9.2.6_0": "‘asibandhakaputtena gāmaṇinā samaṇassa gotamassa evaṁmahiddhikassa evaṁmahānubhāvassa vādo āropito’”ti.",
  "sn42:9.3.1_0": "“Kathaṁ panāhaṁ, bhante, samaṇassa gotamassa evaṁmahiddhikassa evaṁmahānubhāvassa vādaṁ āropessāmī”ti?",
  "sn42:9.3.2_0": "“Ehi tvaṁ, gāmaṇi, yena samaṇo gotamo tenupasaṅkama; upasaṅkamitvā samaṇaṁ gotamaṁ evaṁ vadehi:",
  "sn42:9.3.3_0": "‘nanu, bhante, bhagavā anekapariyāyena kulānaṁ anuddayaṁ vaṇṇeti, anurakkhaṁ vaṇṇeti, anukampaṁ vaṇṇetī’ti?",
  "sn42:9.3.4_0": "Sace kho, gāmaṇi, samaṇo gotamo evaṁ puṭṭho evaṁ byākaroti:",
  "sn42:9.3.5_0": "‘evaṁ, gāmaṇi, tathāgato anekapariyāyena kulānaṁ anuddayaṁ vaṇṇeti, anurakkhaṁ vaṇṇeti, anukampaṁ vaṇṇetī’ti, tamenaṁ tvaṁ evaṁ vadeyyāsi:",
  "sn42:9.3.6_0": "‘atha kiñcarahi, bhante, bhagavā dubbhikkhe dvīhitike setaṭṭhike salākāvutte mahatā bhikkhusaṅghena saddhiṁ cārikaṁ carati?",
  "sn42:9.3.7_0": "Ucchedāya bhagavā kulānaṁ paṭipanno, anayāya bhagavā kulānaṁ paṭipanno, upaghātāya bhagavā kulānaṁ paṭipanno’ti.",
  "sn42:9.3.8_0": "Imaṁ kho te, gāmaṇi, samaṇo gotamo ubhatokoṭikaṁ pañhaṁ puṭṭho neva sakkhati uggilituṁ, neva sakkhati ogilitun”ti.",
  "sn42:9.3.9_0": "“Evaṁ, bhante”ti kho asibandhakaputto gāmaṇi nigaṇṭhassa nāṭaputtassa paṭissutvā uṭṭhāyāsanā nigaṇṭhaṁ nāṭaputtaṁ abhivādetvā padakkhiṇaṁ katvā yena bhagavā tenupasaṅkami;",
  "sn42:9.3.9_1": "upasaṅkamitvā bhagavantaṁ abhivādetvā ekamantaṁ nisīdi.",
  "sn42:9.3.9_2": "Ekamantaṁ nisinno kho asibandhakaputto gāmaṇi bhagavantaṁ etadavoca:",
  "sn42:9.4.1_0": "“Nanu, bhante, bhagavā anekapariyāyena kulānaṁ anuddayaṁ vaṇṇeti, anurakkhaṁ vaṇṇeti, anukampaṁ vaṇṇetī”ti?",
  "sn42:9.4.2_0": "“Evaṁ, gāmaṇi, tathāgato anekapariyāyena kulānaṁ anuddayaṁ vaṇṇeti, anurakkhaṁ vaṇṇeti, anukampaṁ vaṇṇetī”ti.",
  "sn42:9.4.3_0": "“Atha kiñcarahi, bhante, bhagavā dubbhikkhe dvīhitike setaṭṭhike salākāvutte mahatā bhikkhusaṅghena saddhiṁ cārikaṁ carati?",
  "sn42:9.4.4_0": "Ucchedāya bhagavā kulānaṁ paṭipanno, anayāya bhagavā kulānaṁ paṭipanno, upaghātāya bhagavā kulānaṁ paṭipanno”ti.",
  "sn42:9.4.5_0": "“Ito so, gāmaṇi, ekanavutikappe yamahaṁ anussarāmi, nābhijānāmi kiñci kulaṁ pakkabhikkhānuppadānamattena upahatapubbaṁ.",
  "sn42:9.4.6_0": "Atha kho yāni tāni kulāni aḍḍhāni mahaddhanāni mahābhogāni pahūtajātarūparajatāni pahūtavittūpakaraṇāni pahūtadhanadhaññāni, sabbāni tāni dānasambhūtāni ceva saccasambhūtāni ca sāmaññasambhūtāni ca.",
  "sn42:9.4.7_0": "Aṭṭha kho, gāmaṇi, hetū, aṭṭha paccayā kulānaṁ upaghātāya.",
  "sn42:9.4.8_0": "Rājato vā kulāni upaghātaṁ gacchanti, corato vā kulāni upaghātaṁ gacchanti, aggito vā kulāni upaghātaṁ gacchanti, udakato vā kulāni upaghātaṁ gacchanti, nihitaṁ vā ṭhānā vigacchati, duppayuttā vā kammantā vipajjanti, kule vā kulaṅgāroti uppajjati, yo te bhoge vikirati vidhamati viddhaṁseti, aniccatāyeva aṭṭhamīti.",
  "sn42:9.4.9_0": "Ime kho, gāmaṇi, aṭṭha hetū, aṭṭha paccayā kulānaṁ upaghātāya.",
  "sn42:9.4.10_0": "Imesu kho, gāmaṇi, aṭṭhasu hetūsu, aṭṭhasu paccayesu saṁvijjamānesu yo maṁ evaṁ vadeyya:",
  "sn42:9.4.11_0": "‘ucchedāya bhagavā kulānaṁ paṭipanno, anayāya bhagavā kulānaṁ paṭipanno, upaghātāya bhagavā kulānaṁ paṭipanno’ti,",
  "sn42:9.4.12_0": "taṁ, gāmaṇi, vācaṁ appahāya taṁ cittaṁ appahāya taṁ diṭṭhiṁ appaṭinissajjitvā yathābhataṁ nikkhitto evaṁ niraye”ti.",
  "sn42:9.5.1_0": "Evaṁ vutte, asibandhakaputto gāmaṇi bhagavantaṁ etadavoca:",
  "sn42:9.5.2_0": "“abhikkantaṁ, bhante, abhikkantaṁ, bhante …pe…",
  "sn42:9.5.3_0": "upāsakaṁ maṁ bhagavā dhāretu ajjatagge pāṇupetaṁ saraṇaṁ gatan”ti.",
  "sn42:9.5.4_0": "Navamaṁ.",
  "sn42:10.0.1_0": "Saṁyutta Nikāya 42",
  "sn42:10.0.2_0": "1. Gāmaṇivagga",
  "sn42:10.0.3_0": "10. Maṇicūḷakasutta",
  "sn42:10.1.1_0": "Ekaṁ samayaṁ bhagavā rājagahe viharati veḷuvane kalandakanivāpe.",
  "sn42:10.1.2_0": "Tena kho pana samayena rājantepure rājaparisāya sannisinnānaṁ sannipatitānaṁ ayamantarākathā udapādi:",
  "sn42:10.1.3_0": "“kappati samaṇānaṁ sakyaputtiyānaṁ jātarūparajataṁ, sādiyanti samaṇā sakyaputtiyā jātarūparajataṁ, paṭiggaṇhanti samaṇā sakyaputtiyā jātarūparajatan”ti.",
  "sn42:10.2.1_0": "Tena kho pana samayena maṇicūḷako gāmaṇi tassaṁ parisāyaṁ nisinno hoti.",
  "sn42:10.2.2_0": "Atha kho maṇicūḷako gāmaṇi taṁ parisaṁ etadavoca:",
  "sn42:10.2.3_0": "“mā ayyo evaṁ avacuttha.",
  "sn42:10.2.4_0": "Na kappati samaṇānaṁ sakyaputtiyānaṁ jātarūparajataṁ, na sādiyanti samaṇā sakyaputtiyā jātarūparajataṁ, nappaṭiggaṇhanti samaṇā sakyaputtiyā jātarūparajataṁ, nikkhittamaṇisuvaṇṇā samaṇā sakyaputtiyā apetajātarūparajatā”ti.",
  "sn42:10.2.5_0": "Asakkhi kho maṇicūḷako gāmaṇi taṁ parisaṁ saññāpetuṁ.",
  "sn42:10.2.6_0": "Atha kho maṇicūḷako gāmaṇi yena bhagavā tenupasaṅkami;",
  "sn42:10.2.6_1": "upasaṅkamitvā bhagavantaṁ abhivādetvā ekamantaṁ nisīdi.",
  "sn42:10.2.6_2": "Ekamantaṁ nisinno kho maṇicūḷako gāmaṇi bhagavantaṁ etadavoca:",
  "sn42:10.2.7_0": "“idha, bhante, rājantepure rājaparisāya sannisinnānaṁ sannipatitānaṁ ayamantarākathā udapādi:",
  "sn42:10.2.8_0": "‘kappati samaṇānaṁ sakyaputtiyānaṁ jātarūparajataṁ, sādiyanti samaṇā sakyaputtiyā jātarūparajataṁ, paṭiggaṇhanti samaṇā sakyaputtiyā jātarūparajatan’ti.",
  "sn42:10.2.9_0": "Evaṁ vutte, ahaṁ, bhante, taṁ parisaṁ etadavocaṁ:",
  "sn42:10.2.10_0": "‘mā ayyo evaṁ avacuttha.",
  "sn42:10.2.11_0": "Na kappati samaṇānaṁ sakyaputtiyānaṁ jātarūparajataṁ, na sādiyanti samaṇā sakyaputtiyā jātarūparajataṁ, nappaṭiggaṇhanti samaṇā sakyaputtiyā jātarūparajataṁ, nikkhittamaṇisuvaṇṇā samaṇā sakyaputtiyā apetajātarūparajatā’ti.",
  "sn42:10.2.12_0": "Asakkhiṁ khvāhaṁ, bhante, taṁ parisaṁ saññāpetuṁ.",
  "sn42:10.2.13_0": "Kaccāhaṁ, bhante, evaṁ byākaramāno vuttavādī ceva bhagavato homi, na ca bhagavantaṁ abhūtena abbhācikkhāmi, dhammassa cānudhammaṁ byākaromi, na ca koci sahadhammiko vādānuvādo gārayhaṁ ṭhānaṁ āgacchatī”ti?",
  "sn42:10.3.1_0": "“Taggha tvaṁ, gāmaṇi, evaṁ byākaramāno vuttavādī ceva me hosi, na ca maṁ abhūtena abbhācikkhasi, dhammassa cānudhammaṁ byākarosi, na ca koci sahadhammiko vādānuvādo gārayhaṁ ṭhānaṁ āgacchati.",
  "sn42:10.3.2_0": "Na hi, gāmaṇi, kappati samaṇānaṁ sakyaputtiyānaṁ jātarūparajataṁ, na sādiyanti samaṇā sakyaputtiyā jātarūparajataṁ, nappaṭiggaṇhanti samaṇā sakyaputtiyā jātarūparajataṁ, nikkhittamaṇisuvaṇṇā samaṇā sakyaputtiyā apetajātarūparajatā.",
  "sn42:10.3.3_0": "Yassa kho, gāmaṇi, jātarūparajataṁ kappati, pañcapi tassa kāmaguṇā kappanti.",
  "sn42:10.3.4_0": "Yassa pañca kāmaguṇā kappanti (…), ekaṁsenetaṁ, gāmaṇi, dhāreyyāsi assamaṇadhammo asakyaputtiyadhammoti.",
  "sn42:10.3.5_0": "Api cāhaṁ, gāmaṇi, evaṁ vadāmi—",
  "sn42:10.3.6_0": "tiṇaṁ tiṇatthikena pariyesitabbaṁ, dāru dārutthikena pariyesitabbaṁ, sakaṭaṁ sakaṭatthikena pariyesitabbaṁ, puriso purisatthikena pariyesitabbo.",
  "sn42:10.3.7_0": "Na tvevāhaṁ, gāmaṇi, kenaci pariyāyena ‘jātarūparajataṁ sāditabbaṁ pariyesitabban’ti vadāmī”ti.",
  "sn42:10.3.8_0": "Dasamaṁ.",
  "sn42:11.0.1_0": "Saṁyutta Nikāya 42",
  "sn42:11.0.2_0": "1. Gāmaṇivagga",
  "sn42:11.0.3_0": "11. Bhadrakasutta",
  "sn42:11.1.1_0": "Ekaṁ samayaṁ bhagavā mallesu viharati uruvelakappaṁ nāma mallānaṁ nigamo.",
  "sn42:11.1.2_0": "Atha kho bhadrako gāmaṇi yena bhagavā tenupasaṅkami;",
  "sn42:11.1.2_1": "upasaṅkamitvā bhagavantaṁ abhivādetvā ekamantaṁ nisīdi.",
  "sn42:11.1.2_2": "Ekamantaṁ nisinno kho bhadrako gāmaṇi bhagavantaṁ etadavoca:",
  "sn42:11.1.3_0": "“sādhu me, bhante, bhagavā dukkhassa samudayañca atthaṅgamañca desetū”ti.",
  "sn42:11.1.4_0": "“Ahañce te, gāmaṇi, atītamaddhānaṁ ārabbha dukkhassa samudayañca atthaṅgamañca deseyyaṁ:",
  "sn42:11.1.5_0": "‘evaṁ ahosi atītamaddhānan’ti, tatra te siyā kaṅkhā, siyā vimati.",
  "sn42:11.1.6_0": "Ahañce te, gāmaṇi, anāgatamaddhānaṁ ārabbha dukkhassa samudayañca atthaṅgamañca deseyyaṁ:",
  "sn42:11.1.7_0": "‘evaṁ bhavissati anāgatamaddhānan’ti, tatrāpi te siyā kaṅkhā, siyā vimati.",
  "sn42:11.1.8_0": "Api cāhaṁ, gāmaṇi, idheva nisinno ettheva te nisinnassa dukkhassa samudayañca atthaṅgamañca desessāmi.",
  "sn42:11.1.9_0": "Taṁ suṇāhi, sādhukaṁ manasi karohi; bhāsissāmī”ti.",
  "sn42:11.1.10_0": "“Evaṁ, bhante”ti kho bhadrako gāmaṇi bhagavato paccassosi.",
  "sn42:11.1.11_0": "Bhagavā etadavoca:",
  "sn42:11.2.1_0": "“Taṁ kiṁ maññasi, gāmaṇi,",
  "sn42:11.2.2_0": "atthi te uruvelakappe manussā yesaṁ te vadhena vā bandhena vā jāniyā vā garahāya vā uppajjeyyuṁ sokaparidevadukkhadomanassupāyāsā”ti?",
  "sn42:11.2.3_0": "“Atthi me, bhante, uruvelakappe manussā yesaṁ me vadhena vā bandhena vā jāniyā vā garahāya vā uppajjeyyuṁ sokaparidevadukkhadomanassupāyāsā”ti.",
  "sn42:11.2.4_0": "“Atthi pana te, gāmaṇi, uruvelakappe manussā yesaṁ te vadhena vā bandhena vā jāniyā vā garahāya vā nuppajjeyyuṁ sokaparidevadukkhadomanassupāyāsā”ti?",
  "sn42:11.2.5_0": "“Atthi me, bhante, uruvelakappe manussā yesaṁ me vadhena vā bandhena vā jāniyā vā garahāya vā nuppajjeyyuṁ sokaparidevadukkhadomanassupāyāsā”ti.",
  "sn42:11.2.6_0": "“Ko nu kho, gāmaṇi, hetu, ko paccayo yena te ekaccānaṁ uruvelakappiyānaṁ manussānaṁ vadhena vā bandhena vā jāniyā vā garahāya vā uppajjeyyuṁ sokaparidevadukkhadomanassupāyāsā”ti?",
  "sn42:11.2.7_0": "“Yesaṁ me, bhante, uruvelakappiyānaṁ manussānaṁ vadhena vā bandhena vā jāniyā vā garahāya vā uppajjeyyuṁ sokaparidevadukkhadomanassupāyāsā, atthi me tesu chandarāgo.",
  "sn42:11.2.8_0": "Yesaṁ pana, bhante, uruvelakappiyānaṁ manussānaṁ vadhena vā bandhena vā jāniyā vā garahāya vā nuppajjeyyuṁ sokaparidevadukkhadomanassupāyāsā, natthi me tesu chandarāgo”ti.",
  "sn42:11.2.9_0": "“Iminā tvaṁ, gāmaṇi, dhammena diṭṭhena viditena akālikena pattena pariyogāḷhena atītānāgate nayaṁ nehi:",
  "sn42:11.2.10_0": "‘yaṁ kho kiñci atītamaddhānaṁ dukkhaṁ uppajjamānaṁ uppajji sabbaṁ taṁ chandamūlakaṁ chandanidānaṁ.",
  "sn42:11.2.11_0": "Chando hi mūlaṁ dukkhassa.",
  "sn42:11.2.12_0": "Yampi hi kiñci anāgatamaddhānaṁ dukkhaṁ uppajjamānaṁ uppajjissati, sabbaṁ taṁ chandamūlakaṁ chandanidānaṁ.",
  "sn42:11.2.13_0": "Chando hi mūlaṁ dukkhassā’”ti.",
  "sn42:11.2.14_0": "“Acchariyaṁ, bhante, abbhutaṁ, bhante.",
  "sn42:11.2.15_0": "Yāva subhāsitañcidaṁ, bhante, bhagavatā:",
  "sn42:11.2.16_0": "‘yaṁ kiñci dukkhaṁ uppajjamānaṁ uppajjati, sabbaṁ taṁ chandamūlakaṁ chandanidānaṁ.",
  "sn42:11.2.17_0": "Chando hi mūlaṁ dukkhassā’ti.",
  "sn42:11.2.18_0": "Atthi me, bhante, ciravāsī nāma kumāro bahi āvasathe paṭivasati.",
  "sn42:11.2.19_0": "So khvāhaṁ, bhante, kālasseva vuṭṭhāya purisaṁ uyyojemi:",
  "sn42:11.2.20_0": "‘gaccha, bhaṇe, ciravāsiṁ kumāraṁ jānāhī’ti.",
  "sn42:11.2.21_0": "Yāvakīvañca, bhante, so puriso nāgacchati, tassa me hoteva aññathattaṁ:",
  "sn42:11.2.22_0": "‘mā heva ciravāsissa kumārassa kiñci ābādhayitthā’”ti.",
  "sn42:11.3.1_0": "“Taṁ kiṁ maññasi, gāmaṇi,",
  "sn42:11.3.2_0": "ciravāsissa kumārassa vadhena vā bandhena vā jāniyā vā garahāya vā uppajjeyyuṁ sokaparidevadukkhadomanassupāyāsā”ti?",
  "sn42:11.3.3_0": "“Ciravāsissa me, bhante, kumārassa vadhena vā bandhena vā jāniyā vā garahāya vā jīvitassapi siyā aññathattaṁ, kiṁ pana me nuppajjissanti sokaparidevadukkhadomanassupāyāsā”ti.",
  "sn42:11.3.4_0": "“Imināpi kho etaṁ, gāmaṇi, pariyāyena veditabbaṁ:",
  "sn42:11.3.5_0": "‘yaṁ kiñci dukkhaṁ uppajjamānaṁ uppajjati, sabbaṁ taṁ chandamūlakaṁ chandanidānaṁ.",
  "sn42:11.3.6_0": "Chando hi mūlaṁ dukkhassā’ti.",
  "sn42:11.4.1_0": "Taṁ kiṁ maññasi, gāmaṇi,",
  "sn42:11.4.2_0": "yadā te ciravāsimātā adiṭṭhā ahosi, assutā ahosi, te ciravāsimātuyā chando vā rāgo vā pemaṁ vā”ti?",
  "sn42:11.4.3_0": "“No hetaṁ, bhante”.",
  "sn42:11.4.4_0": "“Dassanaṁ vā te, gāmaṇi, āgamma savanaṁ vā evaṁ te ahosi:",
  "sn42:11.4.5_0": "‘ciravāsimātuyā chando vā rāgo vā pemaṁ vā’”ti?",
  "sn42:11.4.6_0": "“Evaṁ, bhante”.",
  "sn42:11.5.1_0": "“Taṁ kiṁ maññasi, gāmaṇi,",
  "sn42:11.5.2_0": "ciravāsimātuyā te vadhena vā bandhena vā jāniyā vā garahāya vā uppajjeyyuṁ sokaparidevadukkhadomanassupāyāsā”ti?",
  "sn42:11.5.3_0": "“Ciravāsimātuyā me, bhante, vadhena vā bandhena vā jāniyā vā garahāya vā jīvitassapi siyā aññathattaṁ, kiṁ pana me nuppajjissanti sokaparidevadukkhadomanassupāyāsā”ti.",
  "sn42:11.5.4_0": "“Imināpi kho etaṁ, gāmaṇi, pariyāyena veditabbaṁ:",
  "sn42:11.5.5_0": "‘yaṁ kiñci dukkhaṁ uppajjamānaṁ uppajjati, sabbaṁ taṁ chandamūlakaṁ chandanidānaṁ.",
  "sn42:11.5.6_0": "Chando hi mūlaṁ dukkhassā’”ti.",
  "sn42:11.5.7_0": "Ekādasamaṁ.",
  "sn42:12.0.1_0": "Saṁyutta Nikāya 42",
  "sn42:12.0.2_0": "1. Gāmaṇivagga",
  "sn42:12.0.3_0": "12. Rāsiyasutta",
  "sn42:12.1.1_0": "Atha kho rāsiyo gāmaṇi yena bhagavā tenupasaṅkami;",
  "sn42:12.1.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "sn42:12.1.1_2": "Ekamantaṁ nisinno kho rāsiyo gāmaṇi bhagavantaṁ etadavoca:",
  "sn42:12.1.2_0": "“sutaṁ metaṁ, bhante, ‘samaṇo gotamo sabbaṁ tapaṁ garahati, sabbaṁ tapassiṁ lūkhajīviṁ ekaṁsena upavadati upakkosatī’ti.",
  "sn42:12.1.3_0": "Ye te, bhante, evamāhaṁsu:",
  "sn42:12.1.3_1": "‘samaṇo gotamo sabbaṁ tapaṁ garahati, sabbaṁ tapassiṁ lūkhajīviṁ ekaṁsena upavadati upakkosatī’ti, kacci te, bhante, bhagavato vuttavādino, na ca bhagavantaṁ abhūtena abbhācikkhanti, dhammassa cānudhammaṁ byākaronti, na ca koci sahadhammiko vādānuvādo gārayhaṁ ṭhānaṁ āgacchatī”ti?",
  "sn42:12.1.4_0": "“Ye te, gāmaṇi, evamāhaṁsu:",
  "sn42:12.1.4_1": "‘samaṇo gotamo sabbaṁ tapaṁ garahati, sabbaṁ tapassiṁ lūkhajīviṁ ekaṁsena upavadati upakkosatī’ti, na me te vuttavādino, abbhācikkhanti ca pana maṁ te asatā tucchā abhūtena.",
  "sn42:12.2.1_0": "Dveme, gāmaṇi, antā pabbajitena na sevitabbā—",
  "sn42:12.2.2_0": "yo cāyaṁ kāmesu kāmasukhallikānuyogo hīno gammo pothujjaniko anariyo anatthasaṁhito, yo cāyaṁ attakilamathānuyogo dukkho anariyo anatthasaṁhito.",
  "sn42:12.2.3_0": "Ete te, gāmaṇi, ubho ante anupagamma majjhimā paṭipadā tathāgatena abhisambuddhā—cakkhukaraṇī ñāṇakaraṇī upasamāya abhiññāya sambodhāya nibbānāya saṁvattati.",
  "sn42:12.2.4_0": "Katamā ca sā, gāmaṇi, majjhimā paṭipadā tathāgatena abhisambuddhā—cakkhukaraṇī ñāṇakaraṇī upasamāya abhiññāya sambodhāya nibbānāya saṁvattati?",
  "sn42:12.2.5_0": "Ayameva ariyo aṭṭhaṅgiko maggo, seyyathidaṁ—",
  "sn42:12.2.6_0": "sammādiṭṭhi …pe… sammāsamādhi.",
  "sn42:12.2.7_0": "Ayaṁ kho sā, gāmaṇi, majjhimā paṭipadā tathāgatena abhisambuddhā—cakkhukaraṇī ñāṇakaraṇī upasamāya abhiññāya sambodhāya nibbānāya saṁvattati.",
  "sn42:12.3.1_0": "Tayo kho me, gāmaṇi, kāmabhogino santo saṁvijjamānā lokasmiṁ.",
  "sn42:12.3.2_0": "Katame tayo?",
  "sn42:12.3.3_0": "Idha, gāmaṇi, ekacco kāmabhogī adhammena bhoge pariyesati, sāhasena adhammena bhoge pariyesitvā sāhasena na attānaṁ sukheti na pīṇeti na saṁvibhajati na puññāni karoti.",
  "sn42:12.3.4_0": "Idha pana, gāmaṇi, ekacco kāmabhogī adhammena bhoge pariyesati sāhasena.",
  "sn42:12.3.5_0": "Adhammena bhoge pariyesitvā sāhasena attānaṁ sukheti pīṇeti, na saṁvibhajati na puññāni karoti.",
  "sn42:12.3.6_0": "Idha pana, gāmaṇi, ekacco kāmabhogī adhammena bhoge pariyesati sāhasena.",
  "sn42:12.3.7_0": "Adhammena bhoge pariyesitvā sāhasena attānaṁ sukheti pīṇeti saṁvibhajati puññāni karoti.",
  "sn42:12.4.1_0": "Idha pana, gāmaṇi, ekacco kāmabhogī dhammādhammena bhoge pariyesati sāhasenapi asāhasenapi.",
  "sn42:12.4.2_0": "Dhammādhammena bhoge pariyesitvā sāhasenapi asāhasenapi na attānaṁ sukheti, na pīṇeti, na saṁvibhajati, na puññāni karoti.",
  "sn42:12.4.3_0": "Idha pana, gāmaṇi, ekacco kāmabhogī dhammādhammena bhoge pariyesati sāhasenapi asāhasenapi.",
  "sn42:12.4.4_0": "Dhammādhammena bhoge pariyesitvā sāhasenapi asāhasenapi attānaṁ sukheti pīṇeti, na saṁvibhajati, na puññāni karoti.",
  "sn42:12.4.5_0": "Idha pana, gāmaṇi, ekacco kāmabhogī dhammādhammena bhoge pariyesati, sāhasenapi asāhasenapi.",
  "sn42:12.4.6_0": "Dhammādhammena bhoge pariyesitvā sāhasenapi asāhasenapi attānaṁ sukheti pīṇeti saṁvibhajati puññāni karoti.",
  "sn42:12.5.1_0": "Idha pana, gāmaṇi, ekacco kāmabhogī dhammena bhoge pariyesati asāhasena.",
  "sn42:12.5.2_0": "Dhammena bhoge pariyesitvā asāhasena na attānaṁ sukheti, na pīṇeti, na saṁvibhajati, na puññāni karoti.",
  "sn42:12.5.3_0": "Idha pana, gāmaṇi, ekacco kāmabhogī dhammena bhoge pariyesati asāhasena.",
  "sn42:12.5.4_0": "Dhammena bhoge pariyesitvā asāhasena attānaṁ sukheti pīṇeti, na saṁvibhajati, na puññāni karoti.",
  "sn42:12.5.5_0": "Idha pana, gāmaṇi, ekacco kāmabhogī dhammena bhoge pariyesati asāhasena.",
  "sn42:12.5.6_0": "Dhammena bhoge pariyesitvā asāhasena attānaṁ sukheti pīṇeti saṁvibhajati puññāni karoti.",
  "sn42:12.5.7_0": "Te ca bhoge gadhito mucchito ajjhopanno anādīnavadassāvī anissaraṇapañño paribhuñjati.",
  "sn42:12.5.8_0": "Idha pana, gāmaṇi, ekacco kāmabhogī dhammena bhoge pariyesati asāhasena.",
  "sn42:12.5.9_0": "Dhammena bhoge pariyesitvā asāhasena attānaṁ sukheti pīṇeti saṁvibhajati puññāni karoti.",
  "sn42:12.5.10_0": "Te ca bhoge agadhito amucchito anajjhopanno ādīnavadassāvī nissaraṇapañño paribhuñjati.",
  "sn42:12.6.1_0": "Tatra, gāmaṇi, yvāyaṁ kāmabhogī adhammena bhoge pariyesati sāhasena, adhammena bhoge pariyesitvā sāhasena na attānaṁ sukheti, na pīṇeti, na saṁvibhajati, na puññāni karoti.",
  "sn42:12.6.2_0": "Ayaṁ, gāmaṇi, kāmabhogī tīhi ṭhānehi gārayho.",
  "sn42:12.6.3_0": "Katamehi tīhi ṭhānehi gārayho?",
  "sn42:12.6.4_0": "Adhammena bhoge pariyesati sāhasenāti, iminā paṭhamena ṭhānena gārayho.",
  "sn42:12.6.5_0": "Na attānaṁ sukheti na pīṇetīti, iminā dutiyena ṭhānena gārayho.",
  "sn42:12.6.6_0": "Na saṁvibhajati, na puññāni karotīti, iminā tatiyena ṭhānena gārayho.",
  "sn42:12.6.7_0": "Ayaṁ, gāmaṇi, kāmabhogī imehi tīhi ṭhānehi gārayho.",
  "sn42:12.7.1_0": "Tatra, gāmaṇi, yvāyaṁ kāmabhogī adhammena bhoge pariyesati sāhasena, adhammena bhoge pariyesitvā sāhasena attānaṁ sukheti pīṇeti, na saṁvibhajati, na puññāni karoti.",
  "sn42:12.7.2_0": "Ayaṁ, gāmaṇi, kāmabhogī dvīhi ṭhānehi gārayho, ekena ṭhānena pāsaṁso.",
  "sn42:12.7.3_0": "Katamehi dvīhi ṭhānehi gārayho?",
  "sn42:12.7.4_0": "Adhammena bhoge pariyesati sāhasenāti, iminā paṭhamena ṭhānena gārayho.",
  "sn42:12.7.5_0": "Na saṁvibhajati, na puññāni karotīti, iminā dutiyena ṭhānena gārayho.",
  "sn42:12.7.6_0": "Katamena ekena ṭhānena pāsaṁso?",
  "sn42:12.7.7_0": "Attānaṁ sukheti pīṇetīti, iminā ekena ṭhānena pāsaṁso.",
  "sn42:12.7.8_0": "Ayaṁ, gāmaṇi, kāmabhogī imehi dvīhi ṭhānehi gārayho, iminā ekena ṭhānena pāsaṁso.",
  "sn42:12.8.1_0": "Tatra, gāmaṇi, yvāyaṁ kāmabhogī adhammena bhoge pariyesati sāhasena, adhammena bhoge pariyesitvā sāhasena attānaṁ sukheti pīṇeti saṁvibhajati puññāni karoti.",
  "sn42:12.8.2_0": "Ayaṁ, gāmaṇi, kāmabhogī ekena ṭhānena gārayho, dvīhi ṭhānehi pāsaṁso.",
  "sn42:12.8.3_0": "Katamena ekena ṭhānena gārayho?",
  "sn42:12.8.4_0": "Adhammena bhoge pariyesati sāhasenāti, iminā ekena ṭhānena gārayho.",
  "sn42:12.8.5_0": "Katamehi dvīhi ṭhānehi pāsaṁso?",
  "sn42:12.8.6_0": "Attānaṁ sukheti pīṇetīti, iminā paṭhamena ṭhānena pāsaṁso.",
  "sn42:12.8.7_0": "Saṁvibhajati puññāni karotīti, iminā dutiyena ṭhānena pāsaṁso.",
  "sn42:12.8.8_0": "Ayaṁ, gāmaṇi, kāmabhogī, iminā ekena ṭhānena gārayho, imehi dvīhi ṭhānehi pāsaṁso.",
  "sn42:12.9.1_0": "Tatra, gāmaṇi, yvāyaṁ kāmabhogī dhammādhammena bhoge pariyesati sāhasenapi asāhasenapi, dhammādhammena bhoge pariyesitvā sāhasenapi asāhasenapi na attānaṁ sukheti, na pīṇeti, na saṁvibhajati, na puññāni karoti.",
  "sn42:12.9.2_0": "Ayaṁ, gāmaṇi, kāmabhogī ekena ṭhānena pāsaṁso, tīhi ṭhānehi gārayho.",
  "sn42:12.9.3_0": "Katamena ekena ṭhānena pāsaṁso?",
  "sn42:12.9.4_0": "Dhammena bhoge pariyesati asāhasenāti, iminā ekena ṭhānena pāsaṁso.",
  "sn42:12.9.5_0": "Katamehi tīhi ṭhānehi gārayho?",
  "sn42:12.9.6_0": "Adhammena bhoge pariyesati sāhasenāti, iminā paṭhamena ṭhānena gārayho.",
  "sn42:12.9.7_0": "Na attānaṁ sukheti, na pīṇetīti, iminā dutiyena ṭhānena gārayho.",
  "sn42:12.9.8_0": "Na saṁvibhajati, na puññāni karotīti, iminā tatiyena ṭhānena gārayho.",
  "sn42:12.9.9_0": "Ayaṁ, gāmaṇi, kāmabhogī iminā ekena ṭhānena pāsaṁso, imehi tīhi ṭhānehi gārayho.",
  "sn42:12.10.1_0": "Tatra, gāmaṇi, yvāyaṁ kāmabhogī dhammādhammena bhoge pariyesati sāhasenapi asāhasenapi, dhammādhammena bhoge pariyesitvā sāhasenapi asāhasenapi attānaṁ sukheti pīṇeti, na saṁvibhajati, na puññāni karoti.",
  "sn42:12.10.2_0": "Ayaṁ, gāmaṇi, kāmabhogī dvīhi ṭhānehi pāsaṁso, dvīhi ṭhānehi gārayho.",
  "sn42:12.10.3_0": "Katamehi dvīhi ṭhānehi pāsaṁso?",
  "sn42:12.10.4_0": "Dhammena bhoge pariyesati asāhasenāti, iminā paṭhamena ṭhānena pāsaṁso.",
  "sn42:12.10.5_0": "Attānaṁ sukheti pīṇetīti, iminā dutiyena ṭhānena pāsaṁso.",
  "sn42:12.10.6_0": "Katamehi dvīhi ṭhānehi gārayho?",
  "sn42:12.10.7_0": "Adhammena bhoge pariyesati sāhasenāti, iminā paṭhamena ṭhānena gārayho.",
  "sn42:12.10.8_0": "Na saṁvibhajati, na puññāni karotīti, iminā dutiyena ṭhānena gārayho.",
  "sn42:12.10.9_0": "Ayaṁ, gāmaṇi, kāmabhogī imehi dvīhi ṭhānehi pāsaṁso, imehi dvīhi ṭhānehi gārayho.",
  "sn42:12.11.1_0": "Tatra, gāmaṇi, yvāyaṁ kāmabhogī dhammādhammena bhoge pariyesati sāhasenapi asāhasenapi, dhammādhammena bhoge pariyesitvā sāhasenapi asāhasenapi attānaṁ sukheti pīṇeti saṁvibhajati puññāni karoti.",
  "sn42:12.11.2_0": "Ayaṁ, gāmaṇi, kāmabhogī tīhi ṭhānehi pāsaṁso, ekena ṭhānena gārayho.",
  "sn42:12.11.3_0": "Katamehi tīhi ṭhānehi pāsaṁso?",
  "sn42:12.11.4_0": "Dhammena bhoge pariyesati asāhasenāti, iminā paṭhamena ṭhānena pāsaṁso.",
  "sn42:12.11.5_0": "Attānaṁ sukheti pīṇetīti, iminā dutiyena ṭhānena pāsaṁso.",
  "sn42:12.11.6_0": "Saṁvibhajati puññāni karotīti, iminā tatiyena ṭhānena pāsaṁso.",
  "sn42:12.11.7_0": "Katamena ekena ṭhānena gārayho?",
  "sn42:12.11.8_0": "Adhammena bhoge pariyesati sāhasenāti, iminā ekena ṭhānena gārayho.",
  "sn42:12.11.9_0": "Ayaṁ, gāmaṇi, kāmabhogī imehi tīhi ṭhānehi pāsaṁso, iminā ekena ṭhānena gārayho.",
  "sn42:12.12.1_0": "Tatra, gāmaṇi, yvāyaṁ kāmabhogī dhammena bhoge pariyesati asāhasena, dhammena bhoge pariyesitvā asāhasena, na attānaṁ sukheti, na pīṇeti, na saṁvibhajati, na puññāni karoti.",
  "sn42:12.12.2_0": "Ayaṁ, gāmaṇi, kāmabhogī ekena ṭhānena pāsaṁso, dvīhi ṭhānehi gārayho.",
  "sn42:12.12.3_0": "Katamena ekena ṭhānena pāsaṁso?",
  "sn42:12.12.4_0": "Dhammena bhoge pariyesati asāhasenāti, iminā ekena ṭhānena pāsaṁso.",
  "sn42:12.12.5_0": "Katamehi dvīhi ṭhānehi gārayho?",
  "sn42:12.12.6_0": "Na attānaṁ sukheti, na pīṇetīti, iminā paṭhamena ṭhānena gārayho.",
  "sn42:12.12.7_0": "Na saṁvibhajati, na puññāni karotīti, iminā dutiyena ṭhānena gārayho.",
  "sn42:12.12.8_0": "Ayaṁ, gāmaṇi, kāmabhogī iminā ekena ṭhānena pāsaṁso, imehi dvīhi ṭhānehi gārayho.",
  "sn42:12.13.1_0": "Tatra, gāmaṇi, yvāyaṁ kāmabhogī dhammena bhoge pariyesati asāhasena, dhammena bhoge pariyesitvā asāhasena attānaṁ sukheti pīṇeti, na saṁvibhajati, na puññāni karoti.",
  "sn42:12.13.2_0": "Ayaṁ, gāmaṇi, kāmabhogī dvīhi ṭhānehi pāsaṁso, ekena ṭhānena gārayho.",
  "sn42:12.13.3_0": "Katamehi dvīhi ṭhānehi pāsaṁso?",
  "sn42:12.13.4_0": "Dhammena bhoge pariyesati asāhasenāti, iminā paṭhamena ṭhānena pāsaṁso.",
  "sn42:12.13.5_0": "Attānaṁ sukheti pīṇetīti, iminā dutiyena ṭhānena pāsaṁso.",
  "sn42:12.13.6_0": "Katamena ekena ṭhānena gārayho?",
  "sn42:12.13.7_0": "Na saṁvibhajati, na puññāni karotīti, iminā ekena ṭhānena gārayho.",
  "sn42:12.13.8_0": "Ayaṁ, gāmaṇi, kāmabhogī imehi dvīhi ṭhānehi pāsaṁso, iminā ekena ṭhānena gārayho.",
  "sn42:12.14.1_0": "Tatra, gāmaṇi, yvāyaṁ kāmabhogī dhammena bhoge pariyesati asāhasena, dhammena bhoge pariyesitvā asāhasena attānaṁ sukheti pīṇeti saṁvibhajati puññāni karoti, te ca bhoge gadhito mucchito ajjhopanno anādīnavadassāvī anissaraṇapañño paribhuñjati.",
  "sn42:12.14.2_0": "Ayaṁ, gāmaṇi, kāmabhogī tīhi ṭhānehi pāsaṁso, ekena ṭhānena gārayho.",
  "sn42:12.14.3_0": "Katamehi tīhi ṭhānehi pāsaṁso?",
  "sn42:12.14.4_0": "Dhammena bhoge pariyesati asāhasenāti, iminā paṭhamena ṭhānena pāsaṁso.",
  "sn42:12.14.5_0": "Attānaṁ sukheti pīṇetīti, iminā dutiyena ṭhānena pāsaṁso.",
  "sn42:12.14.6_0": "Saṁvibhajati puññāni karotīti, iminā tatiyena ṭhānena pāsaṁso.",
  "sn42:12.14.7_0": "Katamena ekena ṭhānena gārayho?",
  "sn42:12.14.8_0": "Te ca bhoge gadhito mucchito ajjhopanno anādīnavadassāvī anissaraṇapañño paribhuñjatīti, iminā ekena ṭhānena gārayho.",
  "sn42:12.14.9_0": "Ayaṁ, gāmaṇi, kāmabhogī imehi tīhi ṭhānehi pāsaṁso, iminā ekena ṭhānena gārayho.",
  "sn42:12.15.1_0": "Tatra, gāmaṇi, yvāyaṁ kāmabhogī dhammena bhoge pariyesati asāhasena, dhammena bhoge pariyesitvā asāhasena attānaṁ sukheti pīṇeti saṁvibhajati puññāni karoti.",
  "sn42:12.15.2_0": "Te ca bhoge agadhito amucchito anajjhopanno ādīnavadassāvī nissaraṇapañño paribhuñjati.",
  "sn42:12.15.3_0": "Ayaṁ, gāmaṇi, kāmabhogī catūhi ṭhānehi pāsaṁso.",
  "sn42:12.15.4_0": "Katamehi catūhi ṭhānehi pāsaṁso?",
  "sn42:12.15.5_0": "Dhammena bhoge pariyesati asāhasenāti, iminā paṭhamena ṭhānena pāsaṁso.",
  "sn42:12.15.6_0": "Attānaṁ sukheti pīṇetīti, iminā dutiyena ṭhānena pāsaṁso.",
  "sn42:12.15.7_0": "Saṁvibhajati puññāni karotīti, iminā tatiyena ṭhānena pāsaṁso.",
  "sn42:12.15.8_0": "Te ca bhoge agadhito amucchito anajjhopanno ādīnavadassāvī nissaraṇapañño paribhuñjatīti, iminā catutthena ṭhānena pāsaṁso.",
  "sn42:12.15.9_0": "Ayaṁ, gāmaṇi, kāmabhogī imehi catūhi ṭhānehi pāsaṁso.",
  "sn42:12.16.1_0": "Tayome, gāmaṇi, tapassino lūkhajīvino santo saṁvijjamānā lokasmiṁ.",
  "sn42:12.16.2_0": "Katame tayo?",
  "sn42:12.16.3_0": "Idha, gāmaṇi, ekacco tapassī lūkhajīvī saddhā agārasmā anagāriyaṁ pabbajito hoti:",
  "sn42:12.16.4_0": "‘appeva nāma kusalaṁ dhammaṁ adhigaccheyyaṁ, appeva nāma uttari manussadhammā alamariyañāṇadassanavisesaṁ sacchikareyyan’ti.",
  "sn42:12.16.5_0": "So attānaṁ ātāpeti paritāpeti, kusalañca dhammaṁ nādhigacchati, uttari ca manussadhammā alamariyañāṇadassanavisesaṁ na sacchikaroti.",
  "sn42:12.17.1_0": "Idha pana, gāmaṇi, ekacco tapassī lūkhajīvī saddhā agārasmā anagāriyaṁ pabbajito hoti:",
  "sn42:12.17.2_0": "‘appeva nāma kusalaṁ dhammaṁ adhigaccheyyaṁ, appeva nāma uttari manussadhammā alamariyañāṇadassanavisesaṁ sacchikareyyan’ti.",
  "sn42:12.17.3_0": "So attānaṁ ātāpeti paritāpeti, kusalañhi kho dhammaṁ adhigacchati, uttari manussadhammā alamariyañāṇadassanavisesaṁ na sacchikaroti.",
  "sn42:12.18.1_0": "Idha pana, gāmaṇi, ekacco tapassī lūkhajīvī saddhā agārasmā anagāriyaṁ pabbajito hoti:",
  "sn42:12.18.2_0": "‘appeva nāma kusalaṁ dhammaṁ adhigaccheyyaṁ, appeva nāma uttari manussadhammā alamariyañāṇadassanavisesaṁ sacchikareyyan’ti.",
  "sn42:12.18.3_0": "So attānaṁ ātāpeti paritāpeti, kusalañca dhammaṁ adhigacchati, uttari ca manussadhammā alamariyañāṇadassanavisesaṁ sacchikaroti.",
  "sn42:12.19.1_0": "Tatra, gāmaṇi, yvāyaṁ tapassī lūkhajīvī attānaṁ ātāpeti paritāpeti, kusalañca dhammaṁ nādhigacchati, uttari ca manussadhammā alamariyañāṇadassanavisesaṁ na sacchikaroti.",
  "sn42:12.19.1_1": "Ayaṁ, gāmaṇi, tapassī lūkhajīvī tīhi ṭhānehi gārayho.",
  "sn42:12.19.2_0": "Katamehi tīhi ṭhānehi gārayho?",
  "sn42:12.19.3_0": "Attānaṁ ātāpeti paritāpetīti, iminā paṭhamena ṭhānena gārayho.",
  "sn42:12.19.4_0": "Kusalañca dhammaṁ nādhigacchatīti, iminā dutiyena ṭhānena gārayho.",
  "sn42:12.19.5_0": "Uttari ca manussadhammā alamariyañāṇadassanavisesaṁ na sacchikarotīti, iminā tatiyena ṭhānena gārayho.",
  "sn42:12.19.6_0": "Ayaṁ, gāmaṇi, tapassī lūkhajīvī, imehi tīhi ṭhānehi gārayho.",
  "sn42:12.20.1_0": "Tatra, gāmaṇi, yvāyaṁ tapassī lūkhajīvī attānaṁ ātāpeti paritāpeti, kusalañhi kho dhammaṁ adhigacchati, uttari ca manussadhammā alamariyañāṇadassanavisesaṁ na sacchikaroti.",
  "sn42:12.20.2_0": "Ayaṁ, gāmaṇi, tapassī lūkhajīvī dvīhi ṭhānehi gārayho, ekena ṭhānena pāsaṁso.",
  "sn42:12.20.3_0": "Katamehi dvīhi ṭhānehi gārayho?",
  "sn42:12.20.4_0": "Attānaṁ ātāpeti paritāpetīti, iminā paṭhamena ṭhānena gārayho.",
  "sn42:12.20.5_0": "Uttari ca manussadhammā alamariyañāṇadassanavisesaṁ na sacchikarotīti, iminā dutiyena ṭhānena gārayho.",
  "sn42:12.20.6_0": "Katamena ekena ṭhānena pāsaṁso?",
  "sn42:12.20.7_0": "Kusalañhi kho dhammaṁ adhigacchatīti, iminā ekena ṭhānena pāsaṁso.",
  "sn42:12.20.8_0": "Ayaṁ, gāmaṇi, tapassī lūkhajīvī imehi dvīhi ṭhānehi gārayho, iminā ekena ṭhānena pāsaṁso.",
  "sn42:12.21.1_0": "Tatra, gāmaṇi, yvāyaṁ tapassī lūkhajīvī attānaṁ ātāpeti paritāpeti, kusalañca dhammaṁ adhigacchati, uttari ca manussadhammā alamariyañāṇadassanavisesaṁ sacchikaroti.",
  "sn42:12.21.1_1": "Ayaṁ, gāmaṇi, tapassī lūkhajīvī ekena ṭhānena gārayho, dvīhi ṭhānehi pāsaṁso.",
  "sn42:12.21.2_0": "Katamena ekena ṭhānena gārayho?",
  "sn42:12.21.3_0": "Attānaṁ ātāpeti paritāpetīti, iminā ekena ṭhānena gārayho.",
  "sn42:12.21.4_0": "Katamehi dvīhi ṭhānehi pāsaṁso?",
  "sn42:12.21.5_0": "Kusalañca dhammaṁ adhigacchatīti, iminā paṭhamena ṭhānena pāsaṁso.",
  "sn42:12.21.6_0": "Uttari ca manussadhammā alamariyañāṇadassanavisesaṁ sacchikarotīti, iminā dutiyena ṭhānena pāsaṁso.",
  "sn42:12.21.7_0": "Ayaṁ, gāmaṇi, tapassī lūkhajīvī iminā ekena ṭhānena gārayho, imehi dvīhi ṭhānehi pāsaṁso.",
  "sn42:12.22.1_0": "Tisso imā, gāmaṇi, sandiṭṭhikā nijjarā akālikā ehipassikā opaneyyikā paccattaṁ veditabbā viññūhi.",
  "sn42:12.22.2_0": "Katamā tisso?",
  "sn42:12.22.3_0": "Yaṁ ratto rāgādhikaraṇaṁ attabyābādhāyapi ceteti, parabyābādhāyapi ceteti, ubhayabyābādhāyapi ceteti.",
  "sn42:12.22.4_0": "Rāge pahīne nevattabyābādhāya ceteti, na parabyābādhāya ceteti, na ubhayabyābādhāya ceteti.",
  "sn42:12.22.5_0": "Sandiṭṭhikā nijjarā akālikā ehipassikā opaneyyikā paccattaṁ veditabbā viññūhi.",
  "sn42:12.22.6_0": "Yaṁ duṭṭho dosādhikaraṇaṁ attabyābādhāyapi ceteti, parabyābādhāyapi ceteti, ubhayabyābādhāyapi ceteti.",
  "sn42:12.22.7_0": "Dose pahīne nevattabyābādhāya ceteti, na parabyābādhāya ceteti, na ubhayabyābādhāya ceteti.",
  "sn42:12.22.8_0": "Sandiṭṭhikā nijjarā akālikā ehipassikā opaneyyikā paccattaṁ veditabbā viññūhi.",
  "sn42:12.22.9_0": "Yaṁ mūḷho mohādhikaraṇaṁ attabyābādhāyapi ceteti, parabyābādhāyapi ceteti, ubhayabyābādhāyapi ceteti.",
  "sn42:12.22.10_0": "Mohe pahīne nevattabyābādhāya ceteti, na parabyābādhāya ceteti, na ubhayabyābādhāya ceteti.",
  "sn42:12.22.11_0": "Sandiṭṭhikā nijjarā akālikā ehipassikā opaneyyikā paccattaṁ veditabbā viññūhi.",
  "sn42:12.22.12_0": "Imā kho, gāmaṇi, tisso sandiṭṭhikā nijjarā akālikā ehipassikā opaneyyikā paccattaṁ veditabbā viññūhī”ti.",
  "sn42:12.23.1_0": "Evaṁ vutte, rāsiyo gāmaṇi bhagavantaṁ etadavoca:",
  "sn42:12.23.2_0": "“abhikkantaṁ, bhante …pe…",
  "sn42:12.23.3_0": "upāsakaṁ maṁ bhagavā dhāretu ajjatagge pāṇupetaṁ saraṇaṁ gatan”ti.",
  "sn42:12.23.4_0": "Dvādasamaṁ.",
  "sn42:13.0.1_0": "Saṁyutta Nikāya 42",
  "sn42:13.0.2_0": "1. Gāmaṇivagga",
  "sn42:13.0.3_0": "13. Pāṭaliyasutta",
  "sn42:13.1.1_0": "Ekaṁ samayaṁ bhagavā koliyesu viharati uttaraṁ nāma koliyānaṁ nigamo.",
  "sn42:13.1.2_0": "Atha kho pāṭaliyo gāmaṇi yena bhagavā tenupasaṅkami;",
  "sn42:13.1.2_1": "upasaṅkamitvā bhagavantaṁ abhivādetvā ekamantaṁ nisīdi.",
  "sn42:13.1.2_2": "Ekamantaṁ nisinno kho pāṭaliyo gāmaṇi bhagavantaṁ etadavoca:",
  "sn42:13.1.3_0": "“sutaṁ metaṁ, bhante:",
  "sn42:13.1.4_0": "‘samaṇo gotamo māyaṁ jānātī’ti.",
  "sn42:13.2.1_0": "Ye te, bhante, evamāhaṁsu:",
  "sn42:13.2.1_1": "‘samaṇo gotamo māyaṁ jānātī’ti, kacci te, bhante, bhagavato vuttavādino, na ca bhagavantaṁ abhūtena abbhācikkhanti, dhammassa cānudhammaṁ byākaronti, na ca koci sahadhammiko vādānuvādo gārayhaṁ ṭhānaṁ āgacchati?",
  "sn42:13.2.2_0": "Anabbhācikkhitukāmā hi mayaṁ, bhante, bhagavantan”ti.",
  "sn42:13.2.3_0": "“Ye te, gāmaṇi, evamāhaṁsu:",
  "sn42:13.2.3_1": "‘samaṇo gotamo māyaṁ jānātī’ti, vuttavādino ceva me, te na ca maṁ abhūtena abbhācikkhanti, dhammassa cānudhammaṁ byākaronti, na ca koci sahadhammiko vādānuvādo gārayhaṁ ṭhānaṁ āgacchatī”ti.",
  "sn42:13.2.4_0": "“Saccaṁyeva kira, bho, mayaṁ tesaṁ samaṇabrāhmaṇānaṁ na saddahāma:",
  "sn42:13.2.5_0": "‘samaṇo gotamo māyaṁ jānātī’ti, samaṇo khalu bho gotamo māyāvī”ti.",
  "sn42:13.2.6_0": "“Yo nu kho, gāmaṇi, evaṁ vadeti: ‘ahaṁ māyaṁ jānāmī’ti, so evaṁ vadeti: ‘ahaṁ māyāvī’”ti.",
  "sn42:13.2.7_0": "“Tatheva taṁ bhagavā hoti, tatheva taṁ sugata hotī”ti.",
  "sn42:13.2.8_0": "“Tena hi, gāmaṇi, taññevettha paṭipucchissāmi; yathā te khameyya, tathā taṁ byākareyyāsi—",
  "sn42:13.3.1_0": "Taṁ kiṁ maññasi, gāmaṇi,",
  "sn42:13.3.2_0": "jānāsi tvaṁ koliyānaṁ lambacūḷake bhaṭe”ti?",
  "sn42:13.3.3_0": "“Jānāmahaṁ, bhante, koliyānaṁ lambacūḷake bhaṭe”ti.",
  "sn42:13.3.4_0": "“Taṁ kiṁ maññasi, gāmaṇi, kimatthiyā koliyānaṁ lambacūḷakā bhaṭā”ti?",
  "sn42:13.3.5_0": "“Ye ca, bhante, koliyānaṁ corā te ca paṭisedhetuṁ, yāni ca koliyānaṁ dūteyyāni tāni ca vahātuṁ, etadatthiyā, bhante, koliyānaṁ lambacūḷakā bhaṭā”ti.",
  "sn42:13.3.6_0": "“Taṁ kiṁ maññasi, gāmaṇi,",
  "sn42:13.3.7_0": "jānāsi tvaṁ koliyānaṁ lambacūḷake bhaṭe sīlavante vā te dussīle vā”ti?",
  "sn42:13.3.8_0": "“Jānāmahaṁ, bhante, koliyānaṁ lambacūḷake bhaṭe dussīle pāpadhamme;",
  "sn42:13.3.8_1": "ye ca loke dussīlā pāpadhammā koliyānaṁ lambacūḷakā bhaṭā tesaṁ aññatarā”ti.",
  "sn42:13.3.9_0": "“Yo nu kho, gāmaṇi, evaṁ vadeyya:",
  "sn42:13.3.10_0": "‘pāṭaliyo gāmaṇi jānāti koliyānaṁ lambacūḷake bhaṭe dussīle pāpadhamme, pāṭaliyopi gāmaṇi dussīlo pāpadhammo’ti, sammā nu kho so vadamāno vadeyyā”ti?",
  "sn42:13.3.11_0": "“No hetaṁ, bhante.",
  "sn42:13.3.12_0": "Aññe, bhante, koliyānaṁ lambacūḷakā bhaṭā, aññohamasmi.",
  "sn42:13.3.12_1": "Aññathādhammā koliyānaṁ lambacūḷakā bhaṭā, aññathādhammohamasmī”ti.",
  "sn42:13.3.13_0": "“Tvañhi nāma, gāmaṇi, lacchasi:",
  "sn42:13.3.13_1": "‘pāṭaliyo gāmaṇi jānāti koliyānaṁ lambacūḷake bhaṭe dussīle pāpadhamme, na ca pāṭaliyo gāmaṇi dussīlo pāpadhammo’ti, kasmā tathāgato na lacchati:",
  "sn42:13.3.13_2": "‘tathāgato māyaṁ jānāti, na ca tathāgato māyāvī’ti?",
  "sn42:13.3.14_0": "Māyañcāhaṁ, gāmaṇi, pajānāmi, māyāya ca vipākaṁ, yathāpaṭipanno ca māyāvī kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati tañca pajānāmi.",
  "sn42:13.4.1_0": "Pāṇātipātañcāhaṁ, gāmaṇi, pajānāmi, pāṇātipātassa ca vipākaṁ, yathāpaṭipanno ca pāṇātipātī kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati tañca pajānāmi.",
  "sn42:13.4.2_0": "Adinnādānañcāhaṁ, gāmaṇi, pajānāmi, adinnādānassa ca vipākaṁ, yathāpaṭipanno ca adinnādāyī kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati tañca pajānāmi.",
  "sn42:13.4.3_0": "Kāmesumicchācārañcāhaṁ, gāmaṇi, pajānāmi, kāmesumicchācārassa ca vipākaṁ, yathāpaṭipanno ca kāmesumicchācārī kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati tañca pajānāmi.",
  "sn42:13.4.4_0": "Musāvādañcāhaṁ, gāmaṇi, pajānāmi, musāvādassa ca vipākaṁ, yathāpaṭipanno ca musāvādī kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati tañca pajānāmi.",
  "sn42:13.4.5_0": "Pisuṇavācañcāhaṁ, gāmaṇi, pajānāmi, pisuṇavācāya ca vipākaṁ, yathāpaṭipanno ca pisuṇavāco kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati tañca pajānāmi.",
  "sn42:13.4.6_0": "Pharusavācañcāhaṁ, gāmaṇi, pajānāmi, pharusavācāya ca vipākaṁ, yathāpaṭipanno ca pharusavāco kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati tañca pajānāmi.",
  "sn42:13.4.7_0": "Samphappalāpañcāhaṁ, gāmaṇi, pajānāmi, samphappalāpassa ca vipākaṁ, yathāpaṭipanno ca samphappalāpī kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati tañca pajānāmi.",
  "sn42:13.4.8_0": "Abhijjhañcāhaṁ, gāmaṇi, pajānāmi, abhijjhāya ca vipākaṁ, yathāpaṭipanno ca abhijjhālu kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati tañca pajānāmi.",
  "sn42:13.4.9_0": "Byāpādapadosañcāhaṁ, gāmaṇi, pajānāmi, byāpādapadosassa ca vipākaṁ, yathāpaṭipanno ca byāpannacitto kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati tañca pajānāmi.",
  "sn42:13.4.10_0": "Micchādiṭṭhiñcāhaṁ, gāmaṇi, pajānāmi, micchādiṭṭhiyā ca vipākaṁ, yathāpaṭipanno ca micchādiṭṭhiko kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati tañca pajānāmi.",
  "sn42:13.5.1_0": "Santi hi, gāmaṇi, eke samaṇabrāhmaṇā evaṁvādino evaṁdiṭṭhino:",
  "sn42:13.5.2_0": "‘yo koci pāṇamatipāteti, sabbo so diṭṭheva dhamme dukkhaṁ domanassaṁ paṭisaṁvedayati.",
  "sn42:13.5.3_0": "Yo koci adinnaṁ ādiyati, sabbo so diṭṭheva dhamme dukkhaṁ domanassaṁ paṭisaṁvedayati.",
  "sn42:13.5.4_0": "Yo koci kāmesu micchā carati, sabbo so diṭṭheva dhamme dukkhaṁ domanassaṁ paṭisaṁvedayati.",
  "sn42:13.5.5_0": "Yo koci musā bhaṇati, sabbo so diṭṭheva dhamme dukkhaṁ domanassaṁ paṭisaṁvedayatī’ti.",
  "sn42:13.6.1_0": "Dissati kho pana, gāmaṇi, idhekacco mālī kuṇḍalī sunhāto suvilitto kappitakesamassu itthikāmehi rājā maññe paricārento.",
  "sn42:13.6.2_0": "Tamenaṁ evamāhaṁsu:",
  "sn42:13.6.3_0": "‘ambho, ayaṁ puriso kiṁ akāsi mālī kuṇḍalī sunhāto suvilitto kappitakesamassu itthikāmehi rājā maññe paricāretī’ti?",
  "sn42:13.6.4_0": "Tamenaṁ evamāhaṁsu:",
  "sn42:13.6.5_0": "‘ambho, ayaṁ puriso rañño paccatthikaṁ pasayha jīvitā voropesi.",
  "sn42:13.6.6_0": "Tassa rājā attamano abhihāramadāsi.",
  "sn42:13.6.7_0": "Tenāyaṁ puriso mālī kuṇḍalī sunhāto suvilitto kappitakesamassu, itthikāmehi rājā maññe paricāretī’ti.",
  "sn42:13.7.1_0": "Dissati kho, gāmaṇi, idhekacco daḷhāya rajjuyā pacchābāhaṁ gāḷhabandhanaṁ bandhitvā khuramuṇḍaṁ karitvā kharassarena paṇavena rathiyāya rathiyaṁ siṅghāṭakena siṅghāṭakaṁ parinetvā, dakkhiṇena dvārena nikkhāmetvā, dakkhiṇato nagarassa sīsaṁ chijjamāno.",
  "sn42:13.7.2_0": "Tamenaṁ evamāhaṁsu:",
  "sn42:13.7.3_0": "‘ambho, ayaṁ puriso kiṁ akāsi, daḷhāya rajjuyā pacchābāhaṁ gāḷhabandhanaṁ bandhitvā khuramuṇḍaṁ karitvā kharassarena paṇavena rathiyāya rathiyaṁ siṅghāṭakena siṅghāṭakaṁ parinetvā dakkhiṇena dvārena nikkhāmetvā dakkhiṇato nagarassa sīsaṁ chindatī’ti?",
  "sn42:13.7.4_0": "Tamenaṁ evamāhaṁsu:",
  "sn42:13.7.5_0": "‘ambho, ayaṁ puriso rājaverī itthiṁ vā purisaṁ vā jīvitā voropesi,",
  "sn42:13.7.6_0": "tena naṁ rājāno gahetvā evarūpaṁ kammakāraṇaṁ kārentī’ti.",
  "sn42:13.8.1_0": "Taṁ kiṁ maññasi, gāmaṇi,",
  "sn42:13.8.2_0": "api nu te evarūpaṁ diṭṭhaṁ vā sutaṁ vā”ti?",
  "sn42:13.8.3_0": "“Diṭṭhañca no, bhante, sutañca suyyissati cā”ti.",
  "sn42:13.8.4_0": "“Tatra, gāmaṇi, ye te samaṇabrāhmaṇā evaṁvādino evaṁdiṭṭhino:",
  "sn42:13.8.5_0": "‘yo koci pāṇamatipāteti, sabbo so diṭṭheva dhamme dukkhaṁ domanassaṁ paṭisaṁvedayatī’ti, saccaṁ vā te āhaṁsu musā vā”ti?",
  "sn42:13.8.6_0": "“Musā, bhante”.",
  "sn42:13.8.7_0": "“Ye pana te tucchaṁ musā vilapanti, sīlavanto vā te dussīlā vā”ti?",
  "sn42:13.8.8_0": "“Dussīlā, bhante”.",
  "sn42:13.8.9_0": "“Ye pana te dussīlā pāpadhammā micchāpaṭipannā vā te sammāpaṭipannā vā”ti?",
  "sn42:13.8.10_0": "“Micchāpaṭipannā, bhante”.",
  "sn42:13.8.11_0": "“Ye pana te micchāpaṭipannā micchādiṭṭhikā vā te sammādiṭṭhikā vā”ti?",
  "sn42:13.8.12_0": "“Micchādiṭṭhikā, bhante”.",
  "sn42:13.8.13_0": "“Ye pana te micchādiṭṭhikā kallaṁ nu tesu pasīditun”ti?",
  "sn42:13.8.14_0": "“No hetaṁ, bhante”.",
  "sn42:13.9.1_0": "“Dissati kho pana, gāmaṇi, idhekacco mālī kuṇḍalī …pe… itthikāmehi rājā maññe paricārento.",
  "sn42:13.9.2_0": "Tamenaṁ evamāhaṁsu:",
  "sn42:13.9.3_0": "‘ambho, ayaṁ puriso kiṁ akāsi mālī kuṇḍalī …pe… itthikāmehi rājā maññe paricāretī’ti?",
  "sn42:13.9.4_0": "Tamenaṁ evamāhaṁsu:",
  "sn42:13.9.5_0": "‘ambho, ayaṁ puriso rañño paccatthikassa pasayha ratanaṁ ahāsi.",
  "sn42:13.9.6_0": "Tassa rājā attamano abhihāramadāsi.",
  "sn42:13.9.7_0": "Tenāyaṁ puriso mālī kuṇḍalī …pe… itthikāmehi rājā maññe paricāretī’ti.",
  "sn42:13.10.1_0": "Dissati kho, gāmaṇi, idhekacco daḷhāya rajjuyā …pe…",
  "sn42:13.10.1_1": "dakkhiṇato nagarassa sīsaṁ chijjamāno tamenaṁ evamāhaṁsu:",
  "sn42:13.10.2_0": "‘ambho, ayaṁ puriso kiṁ akāsi daḷhāya rajjuyā …pe… dakkhiṇato nagarassa sīsaṁ chindatī’ti?",
  "sn42:13.10.3_0": "Tamenaṁ evamāhaṁsu:",
  "sn42:13.10.4_0": "‘ambho, ayaṁ puriso gāmā vā araññā vā adinnaṁ theyyasaṅkhātaṁ ādiyi.",
  "sn42:13.10.5_0": "Tena naṁ rājāno gahetvā evarūpaṁ kammakāraṇaṁ kārentī’ti.",
  "sn42:13.10.6_0": "Taṁ kiṁ maññasi, gāmaṇi,",
  "sn42:13.10.7_0": "api nu te evarūpaṁ diṭṭhaṁ vā sutaṁ vā”ti?",
  "sn42:13.10.8_0": "“Diṭṭhañca no, bhante, sutañca suyyissati cā”ti.",
  "sn42:13.10.9_0": "“Tatra, gāmaṇi, ye te samaṇabrāhmaṇā evaṁvādino evaṁdiṭṭhino:",
  "sn42:13.10.10_0": "‘yo koci adinnaṁ ādiyati, sabbo so diṭṭheva dhamme dukkhaṁ domanassaṁ paṭisaṁvedayatī’ti, saccaṁ vā te āhaṁsu musā vāti …pe…",
  "sn42:13.10.11_0": "kallaṁ nu tesu pasīditun”ti?",
  "sn42:13.10.12_0": "“No hetaṁ, bhante”.",
  "sn42:13.11.1_0": "“Dissati kho pana, gāmaṇi, idhekacco mālī kuṇḍalī …pe… itthikāmehi rājā maññe paricārento.",
  "sn42:13.11.2_0": "Tamenaṁ evamāhaṁsu:",
  "sn42:13.11.3_0": "‘ambho, ayaṁ puriso kiṁ akāsi mālī kuṇḍalī …pe… itthikāmehi rājā maññe paricāretī’ti?",
  "sn42:13.11.4_0": "Tamenaṁ evamāhaṁsu:",
  "sn42:13.11.5_0": "‘ambho, ayaṁ puriso rañño paccatthikassa dāresu cārittaṁ āpajji.",
  "sn42:13.11.6_0": "Tassa rājā attamano abhihāramadāsi.",
  "sn42:13.11.7_0": "Tenāyaṁ puriso mālī kuṇḍalī …pe… itthikāmehi rājā maññe paricāretī’ti.",
  "sn42:13.12.1_0": "Dissati kho, gāmaṇi, idhekacco daḷhāya rajjuyā …pe… dakkhiṇato nagarassa sīsaṁ chijjamāno.",
  "sn42:13.12.2_0": "Tamenaṁ evamāhaṁsu:",
  "sn42:13.12.3_0": "‘ambho, ayaṁ puriso kiṁ akāsi daḷhāya rajjuyā …pe… dakkhiṇato nagarassa sīsaṁ chindatī’ti?",
  "sn42:13.12.4_0": "Tamenaṁ evamāhaṁsu:",
  "sn42:13.12.5_0": "‘ambho, ayaṁ puriso kulitthīsu kulakumārīsu cārittaṁ āpajji,",
  "sn42:13.12.6_0": "tena naṁ rājāno gahetvā evarūpaṁ kammakāraṇaṁ kārentī’ti.",
  "sn42:13.12.7_0": "Taṁ kiṁ maññasi, gāmaṇi,",
  "sn42:13.12.8_0": "api nu te evarūpaṁ diṭṭhaṁ vā sutaṁ vā”ti?",
  "sn42:13.12.9_0": "“Diṭṭhañca no, bhante, sutañca suyyissati cā”ti.",
  "sn42:13.12.10_0": "“Tatra, gāmaṇi, ye te samaṇabrāhmaṇā evaṁvādino evaṁdiṭṭhino:",
  "sn42:13.12.11_0": "‘yo koci kāmesu micchā carati, sabbo so diṭṭheva dhamme dukkhaṁ domanassaṁ paṭisaṁvedayatī’ti, saccaṁ vā te āhaṁsu musā vāti …pe…",
  "sn42:13.12.12_0": "kallaṁ nu tesu pasīditun”ti?",
  "sn42:13.12.13_0": "“No hetaṁ, bhante”.",
  "sn42:13.13.1_0": "“Dissati kho pana, gāmaṇi, idhekacco mālī kuṇḍalī sunhāto suvilitto kappitakesamassu itthikāmehi rājā maññe paricārento.",
  "sn42:13.13.2_0": "Tamenaṁ evamāhaṁsu:",
  "sn42:13.13.3_0": "‘ambho, ayaṁ puriso kiṁ akāsi mālī kuṇḍalī sunhāto suvilitto kappitakesamassu itthikāmehi rājā maññe paricāretī’ti?",
  "sn42:13.13.4_0": "Tamenaṁ evamāhaṁsu:",
  "sn42:13.13.5_0": "‘ambho, ayaṁ puriso rājānaṁ musāvādena hāsesi.",
  "sn42:13.13.6_0": "Tassa rājā attamano abhihāramadāsi.",
  "sn42:13.13.7_0": "Tenāyaṁ puriso mālī kuṇḍalī sunhāto suvilitto kappitakesamassu itthikāmehi rājā maññe paricāretī’ti.",
  "sn42:13.14.1_0": "Dissati kho, gāmaṇi, idhekacco daḷhāya rajjuyā pacchābāhaṁ gāḷhabandhanaṁ bandhitvā khuramuṇḍaṁ karitvā kharassarena paṇavena rathiyāya rathiyaṁ siṅghāṭakena siṅghāṭakaṁ parinetvā dakkhiṇena dvārena nikkhāmetvā dakkhiṇato nagarassa sīsaṁ chijjamāno.",
  "sn42:13.14.2_0": "Tamenaṁ evamāhaṁsu:",
  "sn42:13.14.3_0": "‘ambho, ayaṁ puriso kiṁ akāsi daḷhāya rajjuyā pacchābāhaṁ gāḷhabandhanaṁ bandhitvā khuramuṇḍaṁ karitvā kharassarena paṇavena rathiyāya rathiyaṁ siṅghāṭakena siṅghāṭakaṁ parinetvā, dakkhiṇena dvārena nikkhāmetvā, dakkhiṇato nagarassa sīsaṁ chindatī’ti?",
  "sn42:13.14.4_0": "Tamenaṁ evamāhaṁsu:",
  "sn42:13.14.5_0": "‘ambho, ayaṁ puriso gahapatissa vā gahapatiputtassa vā musāvādena atthaṁ bhañji,",
  "sn42:13.14.6_0": "tena naṁ rājāno gahetvā evarūpaṁ kammakāraṇaṁ kārentī’ti.",
  "sn42:13.14.7_0": "Taṁ kiṁ maññasi, gāmaṇi,",
  "sn42:13.14.8_0": "api nu te evarūpaṁ diṭṭhaṁ vā sutaṁ vā”ti?",
  "sn42:13.14.9_0": "“Diṭṭhañca no, bhante, sutañca suyyissati cā”ti.",
  "sn42:13.14.10_0": "“Tatra, gāmaṇi, ye te samaṇabrāhmaṇā evaṁvādino evaṁdiṭṭhino:",
  "sn42:13.14.11_0": "‘yo koci musā bhaṇati, sabbo so diṭṭheva dhamme dukkhaṁ domanassaṁ paṭisaṁvedayatī’ti, saccaṁ vā te āhaṁsu musā vā”ti?",
  "sn42:13.14.12_0": "“Musā, bhante”.",
  "sn42:13.14.13_0": "“Ye pana te tucchaṁ musā vilapanti sīlavanto vā te dussīlā vā”ti?",
  "sn42:13.14.14_0": "“Dussīlā, bhante”.",
  "sn42:13.14.15_0": "“Ye pana te dussīlā pāpadhammā micchāpaṭipannā vā te sammāpaṭipannā vā”ti?",
  "sn42:13.14.16_0": "“Micchāpaṭipannā, bhante”.",
  "sn42:13.14.17_0": "“Ye pana te micchāpaṭipannā micchādiṭṭhikā vā te sammādiṭṭhikā vā”ti?",
  "sn42:13.14.18_0": "“Micchādiṭṭhikā, bhante”.",
  "sn42:13.14.19_0": "“Ye pana te micchādiṭṭhikā kallaṁ nu tesu pasīditun”ti?",
  "sn42:13.14.20_0": "“No hetaṁ, bhante”.",
  "sn42:13.15.1_0": "“Acchariyaṁ, bhante, abbhutaṁ, bhante.",
  "sn42:13.15.2_0": "Atthi me, bhante, āvasathāgāraṁ.",
  "sn42:13.15.3_0": "Tattha atthi mañcakāni, atthi āsanāni, atthi udakamaṇiko, atthi telappadīpo.",
  "sn42:13.15.4_0": "Tattha yo samaṇo vā brāhmaṇo vā vāsaṁ upeti, tenāhaṁ yathāsatti yathābalaṁ saṁvibhajāmi.",
  "sn42:13.15.5_0": "Bhūtapubbaṁ, bhante, cattāro satthāro nānādiṭṭhikā nānākhantikā nānārucikā, tasmiṁ āvasathāgāre vāsaṁ upagacchuṁ.",
  "sn42:13.16.1_0": "Eko satthā evaṁvādī evaṁdiṭṭhi:",
  "sn42:13.16.2_0": "‘natthi dinnaṁ, natthi yiṭṭhaṁ, natthi hutaṁ, natthi sukatadukkaṭānaṁ kammānaṁ phalaṁ vipāko.",
  "sn42:13.16.2_1": "Natthi ayaṁ loko, natthi paro loko, natthi mātā, natthi pitā, natthi sattā opapātikā, natthi loke samaṇabrāhmaṇā sammaggatā sammāpaṭipannā ye imañca lokaṁ parañca lokaṁ sayaṁ abhiññā sacchikatvā pavedentī’ti.",
  "sn42:13.17.1_0": "Eko satthā evaṁvādī evaṁdiṭṭhi:",
  "sn42:13.17.2_0": "‘atthi dinnaṁ, atthi yiṭṭhaṁ, atthi hutaṁ, atthi sukatadukkaṭānaṁ kammānaṁ phalaṁ vipāko, atthi ayaṁ loko, atthi paro loko, atthi mātā, atthi pitā, atthi sattā opapātikā, atthi loke samaṇabrāhmaṇā sammaggatā sammāpaṭipannā, ye imañca lokaṁ parañca lokaṁ sayaṁ abhiññā sacchikatvā pavedentī’ti.",
  "sn42:13.18.1_0": "Eko satthā evaṁvādī evaṁdiṭṭhi:",
  "sn42:13.18.2_0": "‘karoto kārayato, chindato chedāpayato, pacato pācāpayato, socayato socāpayato, kilamato kilamāpayato, phandato phandāpayato, pāṇamatipātayato, adinnaṁ ādiyato, sandhiṁ chindato, nillopaṁ harato, ekāgārikaṁ karoto, paripanthe tiṭṭhato, paradāraṁ gacchato, musā bhaṇato, karoto na karīyati pāpaṁ.",
  "sn42:13.18.3_0": "Khurapariyantena cepi cakkena yo imissā pathaviyā pāṇe ekaṁ maṁsakhalaṁ ekaṁ maṁsapuñjaṁ kareyya, natthi tatonidānaṁ pāpaṁ, natthi pāpassa āgamo.",
  "sn42:13.18.4_0": "Dakkhiṇañcepi gaṅgāya tīraṁ gaccheyya hananto ghātento chindanto chedāpento pacanto pācāpento, natthi tatonidānaṁ pāpaṁ, natthi pāpassa āgamo.",
  "sn42:13.18.5_0": "Uttarañcepi gaṅgāya tīraṁ gaccheyya dadanto dāpento yajanto yajāpento, natthi tatonidānaṁ puññaṁ, natthi puññassa āgamo.",
  "sn42:13.18.6_0": "Dānena damena saṁyamena saccavajjena natthi puññaṁ, natthi puññassa āgamo’ti.",
  "sn42:13.19.1_0": "Eko satthā evaṁvādī evaṁdiṭṭhi:",
  "sn42:13.19.2_0": "‘karoto kārayato, chindato chedāpayato, pacato pācāpayato, socayato socāpayato, kilamato kilamāpayato, phandato phandāpayato, pāṇamatipātayato, adinnaṁ ādiyato, sandhiṁ chindato, nillopaṁ harato, ekāgārikaṁ karoto, paripanthe tiṭṭhato, paradāraṁ gacchato, musā bhaṇato, karoto karīyati pāpaṁ.",
  "sn42:13.19.3_0": "Khurapariyantena cepi cakkena yo imissā pathaviyā pāṇe ekaṁ maṁsakhalaṁ ekaṁ maṁsapuñjaṁ kareyya, atthi tatonidānaṁ pāpaṁ, atthi pāpassa āgamo.",
  "sn42:13.19.4_0": "Dakkhiṇañcepi gaṅgāya tīraṁ gaccheyya hananto ghātento chindanto chedāpento pacanto pācāpento, atthi tatonidānaṁ pāpaṁ, atthi pāpassa āgamo.",
  "sn42:13.19.5_0": "Uttarañcepi gaṅgāya tīraṁ gaccheyya dadanto dāpento, yajanto yajāpento, atthi tatonidānaṁ puññaṁ, atthi puññassa āgamo.",
  "sn42:13.19.6_0": "Dānena damena saṁyamena saccavajjena atthi puññaṁ, atthi puññassa āgamo’ti.",
  "sn42:13.20.1_0": "Tassa mayhaṁ, bhante, ahudeva kaṅkhā, ahu vicikicchā:",
  "sn42:13.20.2_0": "‘kosu nāma imesaṁ bhavataṁ samaṇabrāhmaṇānaṁ saccaṁ āha, ko musā’”ti?",
  "sn42:13.21.1_0": "“Alañhi te, gāmaṇi, kaṅkhituṁ, alaṁ vicikicchituṁ.",
  "sn42:13.21.2_0": "Kaṅkhanīye ca pana te ṭhāne vicikicchā uppannā”ti.",
  "sn42:13.21.3_0": "“Evaṁ pasannohaṁ, bhante, bhagavati.",
  "sn42:13.21.3_1": "Pahoti me bhagavā tathā dhammaṁ desetuṁ yathāhaṁ imaṁ kaṅkhādhammaṁ pajaheyyan”ti.",
  "sn42:13.22.1_0": "“Atthi, gāmaṇi, dhammasamādhi.",
  "sn42:13.22.2_0": "Tatra ce tvaṁ cittasamādhiṁ paṭilabheyyāsi. Evaṁ tvaṁ imaṁ kaṅkhādhammaṁ pajaheyyāsi.",
  "sn42:13.22.3_0": "Katamo ca, gāmaṇi, dhammasamādhi?",
  "sn42:13.22.4_0": "Idha, gāmaṇi, ariyasāvako pāṇātipātaṁ pahāya pāṇātipātā paṭivirato hoti, adinnādānaṁ pahāya adinnādānā paṭivirato hoti, kāmesumicchācāraṁ pahāya kāmesumicchācārā paṭivirato hoti, musāvādaṁ pahāya musāvādā paṭivirato hoti, pisuṇaṁ vācaṁ pahāya pisuṇāya vācāya paṭivirato hoti, pharusaṁ vācaṁ pahāya pharusāya vācāya paṭivirato hoti, samphappalāpaṁ pahāya samphappalāpā paṭivirato hoti, abhijjhaṁ pahāya anabhijjhālu hoti, byāpādapadosaṁ pahāya abyāpannacitto hoti, micchādiṭṭhiṁ pahāya sammādiṭṭhiko hoti.",
  "sn42:13.23.1_0": "Sa kho so, gāmaṇi, ariyasāvako evaṁ vigatābhijjho vigatabyāpādo asammūḷho sampajāno paṭissato mettāsahagatena cetasā ekaṁ disaṁ pharitvā viharati, tathā dutiyaṁ, tathā tatiyaṁ, tathā catutthaṁ, iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena cetasā vipulena mahaggatena appamāṇena averena abyāpajjena pharitvā viharati.",
  "sn42:13.23.2_0": "So iti paṭisañcikkhati:",
  "sn42:13.23.3_0": "‘yvāyaṁ satthā evaṁvādī evaṁdiṭṭhi:",
  "sn42:13.23.4_0": "“natthi dinnaṁ, natthi yiṭṭhaṁ, natthi hutaṁ, natthi sukatadukkaṭānaṁ kammānaṁ phalaṁ vipāko, natthi ayaṁ loko, natthi paro loko, natthi mātā, natthi pitā, natthi sattā opapātikā, natthi loke samaṇabrāhmaṇā, sammaggatā sammāpaṭipannā ye imañca lokaṁ parañca lokaṁ sayaṁ abhiññā sacchikatvā pavedentī”ti.",
  "sn42:13.23.5_0": "Sace tassa bhoto satthuno saccaṁ vacanaṁ, apaṇṇakatāya mayhaṁ, yvāhaṁ na kiñci byābādhemi tasaṁ vā thāvaraṁ vā?",
  "sn42:13.23.6_0": "Ubhayamettha kaṭaggāho, yaṁ camhi kāyena saṁvuto vācāya saṁvuto manasā saṁvuto, yañca kāyassa bhedā paraṁ maraṇā sugatiṁ saggaṁ lokaṁ upapajjissāmī’ti.",
  "sn42:13.23.7_0": "Tassa pāmojjaṁ jāyati.",
  "sn42:13.23.8_0": "Pamuditassa pīti jāyati.",
  "sn42:13.23.9_0": "Pītimanassa kāyo passambhati.",
  "sn42:13.23.10_0": "Passaddhakāyo sukhaṁ vedayati.",
  "sn42:13.23.11_0": "Sukhino cittaṁ samādhiyati.",
  "sn42:13.23.12_0": "Ayaṁ kho, gāmaṇi, dhammasamādhi.",
  "sn42:13.23.13_0": "Tatra ce tvaṁ cittasamādhiṁ paṭilabheyyāsi, evaṁ tvaṁ imaṁ kaṅkhādhammaṁ pajaheyyāsi.",
  "sn42:13.24.1_0": "Sa kho so, gāmaṇi, ariyasāvako evaṁ vigatābhijjho vigatabyāpādo asammūḷho sampajāno paṭissato mettāsahagatena cetasā ekaṁ disaṁ pharitvā viharati, tathā dutiyaṁ, tathā tatiyaṁ, tathā catutthaṁ, iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena cetasā vipulena mahaggatena appamāṇena averena abyāpajjena pharitvā viharati.",
  "sn42:13.24.2_0": "So iti paṭisañcikkhati:",
  "sn42:13.24.3_0": "‘yvāyaṁ satthā evaṁvādī evaṁdiṭṭhi:",
  "sn42:13.24.4_0": "“atthi dinnaṁ, atthi yiṭṭhaṁ, atthi hutaṁ, atthi sukatadukkaṭānaṁ kammānaṁ phalaṁ vipāko, atthi ayaṁ loko, atthi paro loko, atthi mātā, atthi pitā, atthi sattā opapātikā, atthi loke samaṇabrāhmaṇā, sammaggatā sammāpaṭipannā ye imañca lokaṁ parañca lokaṁ sayaṁ abhiññā sacchikatvā pavedentī”ti.",
  "sn42:13.24.5_0": "Sace tassa bhoto satthuno saccaṁ vacanaṁ, apaṇṇakatāya mayhaṁ, yvāhaṁ na kiñci byābādhemi tasaṁ vā thāvaraṁ vā?",
  "sn42:13.24.6_0": "Ubhayamettha kaṭaggāho, yaṁ camhi kāyena saṁvuto vācāya saṁvuto manasā saṁvuto, yañca kāyassa bhedā paraṁ maraṇā sugatiṁ saggaṁ lokaṁ upapajjissāmī’ti.",
  "sn42:13.24.7_0": "Tassa pāmojjaṁ jāyati.",
  "sn42:13.24.8_0": "Pamuditassa pīti jāyati.",
  "sn42:13.24.9_0": "Pītimanassa kāyo passambhati.",
  "sn42:13.24.10_0": "Passaddhakāyo sukhaṁ vedayati.",
  "sn42:13.24.11_0": "Sukhino cittaṁ samādhiyati.",
  "sn42:13.24.12_0": "Ayaṁ kho, gāmaṇi, dhammasamādhi.",
  "sn42:13.24.13_0": "Tatra ce tvaṁ cittasamādhiṁ paṭilabheyyāsi, evaṁ tvaṁ imaṁ kaṅkhādhammaṁ pajaheyyāsi.",
  "sn42:13.25.1_0": "Sa kho so, gāmaṇi, ariyasāvako evaṁ vigatābhijjho vigatabyāpādo asammūḷho sampajāno paṭissato mettāsahagatena cetasā ekaṁ disaṁ pharitvā viharati, tathā dutiyaṁ, tathā tatiyaṁ, tathā catutthaṁ, iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena cetasā vipulena mahaggatena appamāṇena averena abyāpajjena pharitvā viharati.",
  "sn42:13.25.2_0": "So iti paṭisañcikkhati:",
  "sn42:13.25.3_0": "‘yvāyaṁ satthā evaṁvādī evaṁdiṭṭhi:",
  "sn42:13.25.4_0": "“karoto kārayato, chindato chedāpayato, pacato pācāpayato, socayato socāpayato, kilamato kilamāpayato, phandato phandāpayato, pāṇamatipātayato, adinnaṁ ādiyato, sandhiṁ chindato, nillopaṁ harato, ekāgārikaṁ karoto, paripanthe tiṭṭhato, paradāraṁ gacchato, musā bhaṇato, karoto na karīyati pāpaṁ.",
  "sn42:13.25.5_0": "Khurapariyantena cepi cakkena yo imissā pathaviyā pāṇe ekaṁ maṁsakhalaṁ ekaṁ maṁsapuñjaṁ kareyya, natthi tatonidānaṁ pāpaṁ, natthi pāpassa āgamo.",
  "sn42:13.25.6_0": "Dakkhiṇañcepi gaṅgāya tīraṁ gaccheyya hananto ghātento chindanto chedāpento pacanto pācāpento, natthi tatonidānaṁ pāpaṁ, natthi pāpassa āgamo.",
  "sn42:13.25.7_0": "Uttarañcepi gaṅgāya tīraṁ gaccheyya dadanto dāpento, yajanto yajāpento, natthi tatonidānaṁ puññaṁ, natthi puññassa āgamo.",
  "sn42:13.25.8_0": "Dānena damena saṁyamena saccavajjena natthi puññaṁ, natthi puññassa āgamo”ti.",
  "sn42:13.25.9_0": "Sace tassa bhoto satthuno saccaṁ vacanaṁ, apaṇṇakatāya mayhaṁ, yvāhaṁ na kiñci byābādhemi tasaṁ vā thāvaraṁ vā?",
  "sn42:13.25.10_0": "Ubhayamettha kaṭaggāho, yaṁ camhi kāyena saṁvuto vācāya saṁvuto manasā saṁvuto, yañca kāyassa bhedā paraṁ maraṇā sugatiṁ saggaṁ lokaṁ upapajjissāmī’ti.",
  "sn42:13.25.11_0": "Tassa pāmojjaṁ jāyati.",
  "sn42:13.25.12_0": "Pamuditassa pīti jāyati.",
  "sn42:13.25.13_0": "Pītimanassa kāyo passambhati.",
  "sn42:13.25.14_0": "Passaddhakāyo sukhaṁ vedayati.",
  "sn42:13.25.15_0": "Sukhino cittaṁ samādhiyati.",
  "sn42:13.25.16_0": "Ayaṁ kho, gāmaṇi, dhammasamādhi",
  "sn42:13.25.17_0": "tatra ce tvaṁ cittasamādhiṁ paṭilabheyyāsi, evaṁ tvaṁ imaṁ kaṅkhādhammaṁ pajaheyyāsi.",
  "sn42:13.26.1_0": "Sa kho so, gāmaṇi, ariyasāvako evaṁ vigatābhijjho vigatabyāpādo asammūḷho sampajāno paṭissato mettāsahagatena cetasā ekaṁ disaṁ pharitvā viharati, tathā dutiyaṁ, tathā tatiyaṁ, tathā catutthaṁ, iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena cetasā vipulena mahaggatena appamāṇena averena abyāpajjena pharitvā viharati.",
  "sn42:13.26.2_0": "So iti paṭisañcikkhati:",
  "sn42:13.26.3_0": "‘yvāyaṁ satthā evaṁvādī evaṁdiṭṭhi:",
  "sn42:13.26.4_0": "“karoto kārayato, chindato chedāpayato, pacato pācāpayato, socayato socāpayato, kilamato kilamāpayato, phandato phandāpayato, pāṇamatipātayato, adinnaṁ ādiyato, sandhiṁ chindato, nillopaṁ harato, ekāgārikaṁ karoto, paripanthe tiṭṭhato, paradāraṁ gacchato, musā bhaṇato, karoto karīyati pāpaṁ.",
  "sn42:13.26.5_0": "Khurapariyantena cepi cakkena yo imissā pathaviyā pāṇe ekaṁ maṁsakhalaṁ ekaṁ maṁsapuñjaṁ kareyya, atthi tatonidānaṁ pāpaṁ, atthi pāpassa āgamo.",
  "sn42:13.26.6_0": "Dakkhiṇañcepi gaṅgāya tīraṁ gaccheyya hananto ghātento chindanto chedāpento pacanto pācāpento, atthi tatonidānaṁ pāpaṁ, atthi pāpassa āgamo.",
  "sn42:13.26.7_0": "Uttarañcepi gaṅgāya tīraṁ gaccheyya dadanto dāpento, yajanto yajāpento, atthi tatonidānaṁ puññaṁ, atthi puññassa āgamo.",
  "sn42:13.26.8_0": "Dānena damena saṁyamena saccavajjena atthi puññaṁ atthi puññassa āgamo”ti.",
  "sn42:13.26.9_0": "Sace tassa bhoto satthuno saccaṁ vacanaṁ, apaṇṇakatāya mayhaṁ, yvāhaṁ na kiñci byābādhemi tasaṁ vā thāvaraṁ vā?",
  "sn42:13.26.10_0": "Ubhayamettha kaṭaggāho, yaṁ camhi kāyena saṁvuto vācāya saṁvuto manasā saṁvuto, yañca kāyassa bhedā paraṁ maraṇā sugatiṁ saggaṁ lokaṁ upapajjissāmī’ti.",
  "sn42:13.26.11_0": "Tassa pāmojjaṁ jāyati.",
  "sn42:13.26.12_0": "Pamuditassa pīti jāyati.",
  "sn42:13.26.13_0": "Pītimanassa kāyo passambhati.",
  "sn42:13.26.14_0": "Passaddhakāyo sukhaṁ vedayati.",
  "sn42:13.26.15_0": "Sukhino cittaṁ samādhiyati.",
  "sn42:13.26.16_0": "Ayaṁ kho, gāmaṇi, dhammasamādhi.",
  "sn42:13.26.17_0": "Tatra ce tvaṁ cittasamādhiṁ paṭilabheyyāsi, evaṁ tvaṁ imaṁ kaṅkhādhammaṁ pajaheyyāsi.",
  "sn42:13.27.1_0": "Sa kho so, gāmaṇi, ariyasāvako evaṁ vigatābhijjho vigatabyāpādo asammūḷho sampajāno paṭissato karuṇāsahagatena cetasā ekaṁ disaṁ pharitvā viharati …pe…",
  "sn42:13.27.2_0": "muditāsahagatena cetasā ekaṁ disaṁ pharitvā viharati …pe….",
  "sn42:13.28.1_0": "Sa kho so, gāmaṇi, ariyasāvako evaṁ vigatābhijjho vigatabyāpādo asammūḷho sampajāno paṭissato upekkhāsahagatena cetasā ekaṁ disaṁ pharitvā viharati, tathā dutiyaṁ, tathā tatiyaṁ, tathā catutthaṁ, iti uddhamadho tiriyaṁ sabbadhi sabbattatāya sabbāvantaṁ lokaṁ upekkhāsahagatena cetasā vipulena mahaggatena appamāṇena averena abyāpajjena pharitvā viharati.",
  "sn42:13.28.2_0": "So iti paṭisañcikkhati:",
  "sn42:13.28.3_0": "‘yvāyaṁ satthā evaṁvādī evaṁdiṭṭhi:",
  "sn42:13.28.4_0": "“natthi dinnaṁ, natthi yiṭṭhaṁ, natthi hutaṁ natthi sukatadukkaṭānaṁ kammānaṁ phalaṁ vipāko, natthi ayaṁ loko natthi paro loko, natthi mātā natthi pitā natthi sattā opapātikā, natthi loke samaṇabrāhmaṇā sammaggatā sammāpaṭipannā ye imañca lokaṁ parañca lokaṁ sayaṁ abhiññā sacchikatvā pavedentī”ti.",
  "sn42:13.28.5_0": "Sace tassa bhoto satthuno saccaṁ vacanaṁ, apaṇṇakatāya mayhaṁ, yvāhaṁ na kiñci byābādhemi tasaṁ vā thāvaraṁ vā?",
  "sn42:13.28.6_0": "Ubhayamettha kaṭaggāho, yaṁ camhi kāyena saṁvuto vācāya saṁvuto manasā saṁvuto, yañca kāyassa bhedā paraṁ maraṇā sugatiṁ saggaṁ lokaṁ upapajjissāmī’ti.",
  "sn42:13.28.7_0": "Tassa pāmojjaṁ jāyati.",
  "sn42:13.28.8_0": "Pamuditassa pīti jāyati.",
  "sn42:13.28.9_0": "Pītimanassa kāyo passambhati.",
  "sn42:13.28.10_0": "Passaddhakāyo sukhaṁ vedayati.",
  "sn42:13.28.11_0": "Sukhino cittaṁ samādhiyati.",
  "sn42:13.28.12_0": "Ayaṁ kho, gāmaṇi, dhammasamādhi.",
  "sn42:13.28.13_0": "Tatra ce tvaṁ cittasamādhiṁ paṭilabheyyāsi, evaṁ tvaṁ imaṁ kaṅkhādhammaṁ pajaheyyāsi.",
  "sn42:13.29.1_0": "Sa kho so, gāmaṇi, ariyasāvako evaṁ vigatābhijjho vigatabyāpādo asammūḷho sampajāno paṭissato upekkhāsahagatena cetasā ekaṁ disaṁ pharitvā viharati, tathā dutiyaṁ, tathā tatiyaṁ, tathā catutthaṁ, iti uddhamadho tiriyaṁ sabbadhi sabbattatāya sabbāvantaṁ lokaṁ upekkhāsahagatena cetasā vipulena mahaggatena appamāṇena averena abyāpajjena pharitvā viharati.",
  "sn42:13.29.2_0": "So iti paṭisañcikkhati:",
  "sn42:13.29.3_0": "‘yvāyaṁ satthā evaṁvādī evaṁdiṭṭhi:",
  "sn42:13.29.4_0": "“atthi dinnaṁ, atthi yiṭṭhaṁ, atthi hutaṁ, atthi sukatadukkaṭānaṁ kammānaṁ phalaṁ vipāko, atthi ayaṁ loko atthi paro loko, atthi mātā atthi pitā atthi sattā opapātikā, atthi loke samaṇabrāhmaṇā sammaggatā sammāpaṭipannā ye imañca lokaṁ parañca lokaṁ sayaṁ abhiññā sacchikatvā pavedentī”ti.",
  "sn42:13.29.5_0": "Sace tassa bhoto satthuno saccaṁ vacanaṁ, apaṇṇakatāya mayhaṁ, yvāhaṁ na kiñci byābādhemi tasaṁ vā thāvaraṁ vā?",
  "sn42:13.29.6_0": "Ubhayamettha kaṭaggāho, yaṁ camhi kāyena saṁvuto vācāya saṁvuto manasā saṁvuto, yañca kāyassa bhedā paraṁ maraṇā sugatiṁ saggaṁ lokaṁ upapajjissāmī’ti.",
  "sn42:13.29.7_0": "Tassa pāmojjaṁ jāyati.",
  "sn42:13.29.8_0": "Pamuditassa pīti jāyati.",
  "sn42:13.29.9_0": "Pītimanassa kāyo passambhati.",
  "sn42:13.29.10_0": "Passaddhakāyo sukhaṁ vedayati.",
  "sn42:13.29.11_0": "Sukhino cittaṁ samādhiyati.",
  "sn42:13.29.12_0": "Ayaṁ kho, gāmaṇi, dhammasamādhi.",
  "sn42:13.29.13_0": "Tatra ce tvaṁ cittasamādhiṁ paṭilabheyyāsi, evaṁ tvaṁ imaṁ kaṅkhādhammaṁ pajaheyyāsi.",
  "sn42:13.30.1_0": "Sa kho so, gāmaṇi, ariyasāvako evaṁ vigatābhijjho vigatabyāpādo asammūḷho sampajāno paṭissato upekkhāsahagatena cetasā ekaṁ disaṁ pharitvā viharati, tathā dutiyaṁ, tathā tatiyaṁ, tathā catutthaṁ, iti uddhamadho tiriyaṁ sabbadhi sabbattatāya sabbāvantaṁ lokaṁ upekkhāsahagatena cetasā vipulena mahaggatena appamāṇena averena abyāpajjena pharitvā viharati.",
  "sn42:13.30.2_0": "So iti paṭisañcikkhati:",
  "sn42:13.30.3_0": "‘yvāyaṁ satthā evaṁvādī evaṁdiṭṭhi:",
  "sn42:13.30.4_0": "“karoto kārayato, chedato chedāpayato, pacato pācāpayato, socayato socāpayato, kilamato kilamāpayato, phandato phandāpayato, pāṇamatipātayato, adinnaṁ ādiyato, sandhiṁ chindato, nillopaṁ harato, ekāgārikaṁ karoto, paripanthe tiṭṭhato, paradāraṁ gacchato, musā bhaṇato, karoto na karīyati pāpaṁ.",
  "sn42:13.30.5_0": "Khurapariyantena cepi cakkena yo imissā pathaviyā pāṇe ekaṁ maṁsakhalaṁ ekaṁ maṁsapuñjaṁ kareyya, natthi tatonidānaṁ pāpaṁ, natthi pāpassa āgamo.",
  "sn42:13.30.6_0": "Dakkhiṇañcepi gaṅgāya tīraṁ gaccheyya hananto ghātento chindanto chedāpento pacanto pācāpento, natthi tatonidānaṁ pāpaṁ, natthi pāpassa āgamo.",
  "sn42:13.30.7_0": "Uttarañcepi gaṅgāya tīraṁ gaccheyya dadanto dāpento, yajanto yajāpento, natthi tatonidānaṁ puññaṁ, natthi puññassa āgamo.",
  "sn42:13.30.8_0": "Dānena damena saṁyamena saccavajjena natthi puññaṁ, natthi puññassa āgamo”ti.",
  "sn42:13.30.9_0": "Sace tassa bhoto satthuno saccaṁ vacanaṁ, apaṇṇakatāya mayhaṁ, yvāhaṁ na kiñci byābādhemi tasaṁ vā thāvaraṁ vā?",
  "sn42:13.30.10_0": "Ubhayamettha kaṭaggāho, yaṁ camhi kāyena saṁvuto vācāya saṁvuto manasā saṁvuto, yañca kāyassa bhedā paraṁ maraṇā sugatiṁ saggaṁ lokaṁ upapajjissāmī’ti.",
  "sn42:13.30.11_0": "Tassa pāmojjaṁ jāyati.",
  "sn42:13.30.12_0": "Pamuditassa pīti jāyati.",
  "sn42:13.30.13_0": "Pītimanassa kāyo passambhati.",
  "sn42:13.30.14_0": "Passaddhakāyo sukhaṁ vedayati.",
  "sn42:13.30.15_0": "Sukhino cittaṁ samādhiyati.",
  "sn42:13.30.16_0": "Ayaṁ kho, gāmaṇi, dhammasamādhi.",
  "sn42:13.30.17_0": "Tatra ce tvaṁ cittasamādhiṁ paṭilabheyyāsi, evaṁ tvaṁ imaṁ kaṅkhādhammaṁ pajaheyyāsi.",
  "sn42:13.31.1_0": "Sa kho so, gāmaṇi, ariyasāvako evaṁ vigatābhijjho vigatabyāpādo asammūḷho sampajāno paṭissato upekkhāsahagatena cetasā ekaṁ disaṁ pharitvā viharati, tathā dutiyaṁ, tathā tatiyaṁ, tathā catutthaṁ, iti uddhamadho tiriyaṁ sabbadhi sabbattatāya sabbāvantaṁ lokaṁ upekkhāsahagatena cetasā vipulena mahaggatena appamāṇena averena abyāpajjena pharitvā viharati.",
  "sn42:13.31.2_0": "So iti paṭisañcikkhati:",
  "sn42:13.31.3_0": "‘yvāyaṁ satthā evaṁvādī evaṁdiṭṭhi:",
  "sn42:13.31.4_0": "“karoto kārayato, chindato chedāpayato, pacato pācāpayato, socayato socāpayato, kilamato kilamāpayato, phandato phandāpayato, pāṇamatipātayato, adinnaṁ ādiyato, sandhiṁ chindato, nillopaṁ harato, ekāgārikaṁ karoto, paripanthe tiṭṭhato, paradāraṁ gacchato, musā bhaṇato, karoto karīyati pāpaṁ.",
  "sn42:13.31.5_0": "Khurapariyantena cepi cakkena yo imissā pathaviyā pāṇe ekaṁ maṁsakhalaṁ ekaṁ maṁsapuñjaṁ kareyya, atthi tatonidānaṁ pāpaṁ, atthi pāpassa āgamo.",
  "sn42:13.31.6_0": "Dakkhiṇañcepi gaṅgāya tīraṁ gaccheyya hananto ghātento chindanto chedāpento pacanto pācāpento, atthi tatonidānaṁ pāpaṁ, atthi pāpassa āgamo.",
  "sn42:13.31.7_0": "Uttarañcepi gaṅgāya tīraṁ gaccheyya dadanto dāpento, yajanto yajāpento, atthi tatonidānaṁ puññaṁ, atthi puññassa āgamo.",
  "sn42:13.31.8_0": "Dānena damena saṁyamena saccavajjena atthi puññaṁ, atthi puññassa āgamo”ti.",
  "sn42:13.31.9_0": "Sace tassa bhoto satthuno saccaṁ vacanaṁ, apaṇṇakatāya mayhaṁ, yvāhaṁ na kiñci byābādhemi tasaṁ vā thāvaraṁ vā?",
  "sn42:13.31.10_0": "Ubhayamettha kaṭaggāho, yaṁ camhi kāyena saṁvuto vācāya saṁvuto manasā saṁvuto, yañca kāyassa bhedā paraṁ maraṇā sugatiṁ saggaṁ lokaṁ upapajjissāmī’ti.",
  "sn42:13.31.11_0": "Tassa pāmojjaṁ jāyati.",
  "sn42:13.31.12_0": "Pamuditassa pīti jāyati.",
  "sn42:13.31.13_0": "Pītimanassa kāyo passambhati.",
  "sn42:13.31.14_0": "Passaddhakāyo sukhaṁ vedayati.",
  "sn42:13.31.15_0": "Sukhino cittaṁ samādhiyati.",
  "sn42:13.31.16_0": "Ayaṁ kho, gāmaṇi, dhammasamādhi.",
  "sn42:13.31.17_0": "Tatra ce tvaṁ cittasamādhiṁ paṭilabheyyāsi, evaṁ tvaṁ imaṁ kaṅkhādhammaṁ pajaheyyāsī”ti.",
  "sn42:13.32.1_0": "Evaṁ vutte, pāṭaliyo gāmaṇi bhagavantaṁ etadavoca:",
  "sn42:13.32.2_0": "“abhikkantaṁ, bhante, abhikkantaṁ, bhante …pe…",
  "sn42:13.32.3_0": "ajjatagge pāṇupetaṁ saraṇaṁ gatan”ti.",
  "sn42:13.32.4_0": "Terasamaṁ.",
  "sn42:13.32.5_0": "Gāmaṇivaggo paṭhamo.",
  "sn42:13.33.0_0": "Tassuddānaṁ",
  "sn42:13.33.1_0": "Caṇḍo puṭo yodhājīvo,",
  "sn42:13.33.2_0": "Hatthasso asibandhako;",
  "sn42:13.33.3_0": "Desanā saṅkhakulaṁ maṇicūḷaṁ,",
  "sn42:13.33.4_0": "Bhadrarāsiyapāṭalīti.",
  "sn42:13.33.5_0": "Gāmaṇisaṁyuttaṁ samattaṁ."
}