{
  "tika-abh06t63:0_0": "Dvāvīsatimo paricchedo",
  "tika-abh06t63:1_0": "22. Pakiṇṇakakathā",
  "tika-abh06t63:2_0": "844.",
  "tika-abh06t63:3_0": "Itthaṁ rūpānamuppattiṁ, dīpetvā dāni vuccati;",
  "tika-abh06t63:4_0": "Pavattikosallatthāya, tatthevetaṁ pakiṇṇakaṁ.",
  "tika-abh06t63:5_0": "845.",
  "tika-abh06t63:6_0": "Duvidhā sandhiyo tattha, missāmissavibhāgato;",
  "tika-abh06t63:7_0": "Tividhāpi cekacatu-pañcavokārabhedato.",
  "tika-abh06t63:8_0": "846.",
  "tika-abh06t63:9_0": "Rūpamattā asaññīnaṁ, nāmābhāvā amissitā;",
  "tika-abh06t63:10_0": "Nāmamattā arūpīnaṁ, rūpābhāvāti ca dvidhā.",
  "tika-abh06t63:11_0": "847.",
  "tika-abh06t63:12_0": "Kāmāvacarikā ceva, rūpāvacarikāti ca;",
  "tika-abh06t63:13_0": "Duvidhā missitā ceti, bhavanti ca catubbidhā.",
  "tika-abh06t63:14_0": "848.",
  "tika-abh06t63:15_0": "Ekaccatuvokārā ca, amissā pañca sandhiyo;",
  "tika-abh06t63:16_0": "Chabbīsatividhā missā, pañcavokārasandhiyo.",
  "tika-abh06t63:17_0": "849.",
  "tika-abh06t63:18_0": "Itthaṁ bhūmippabhedena, ekatiṁsavidhāpi ca;",
  "tika-abh06t63:19_0": "Santatirāsibhedena, siyuṁ tiṁsavidhā kathaṁ.",
  "tika-abh06t63:20_0": "850.",
  "tika-abh06t63:21_0": "Rūpasantatisīsānaṁ,",
  "tika-abh06t63:22_0": "Rāsayo sattavīsati;",
  "tika-abh06t63:23_0": "Vuttā kāme vasā tesaṁ,",
  "tika-abh06t63:24_0": "Sattakā kāmasandhiyo.",
  "tika-abh06t63:25_0": "851.",
  "tika-abh06t63:26_0": "Vedanāsaññāsaṅkhāra-viññāṇakkhandhasaṅgahā;",
  "tika-abh06t63:27_0": "Sabbatthāpi catassova, nāmasantatiyo siyuṁ.",
  "tika-abh06t63:28_0": "852.",
  "tika-abh06t63:29_0": "Iccubhinnaṁ vasā honti, tatthekādasakādayo;",
  "tika-abh06t63:30_0": "Santatirāsayo pubbe, vibhattā sattakādayo.",
  "tika-abh06t63:31_0": "853.",
  "tika-abh06t63:32_0": "Ekādasakadasaka-navaṭṭhasattakā siyuṁ;",
  "tika-abh06t63:33_0": "Chakkena saddhiṁ viññeyyā, tasmā tattha cha saṅgahā.",
  "tika-abh06t63:34_0": "854.",
  "tika-abh06t63:35_0": "Aṭṭha santatiyo honti, rūpalokena missitā;",
  "tika-abh06t63:36_0": "Aṭṭhako rāsi tattheko, tasmā santati vuccati.",
  "tika-abh06t63:37_0": "855.",
  "tika-abh06t63:38_0": "Jīvitanavako tveko, asaññī paṭisandhiyaṁ;",
  "tika-abh06t63:39_0": "Arūpīnaṁ catassopi, nāmasantatiyo siyuṁ.",
  "tika-abh06t63:40_0": "856.",
  "tika-abh06t63:41_0": "Iccekakacatukkānaṁ, vasena dve amissitā;",
  "tika-abh06t63:42_0": "Aṭṭhavīsañca missāti, tiṁseva honti sandhiyo.",
  "tika-abh06t63:43_0": "857.",
  "tika-abh06t63:44_0": "Ekuppādanirodhā ca, amissā tattha rāsayo;",
  "tika-abh06t63:45_0": "Missitānaṁ vibhāgoyaṁ, yathāyogaṁ kathīyati.",
  "tika-abh06t63:46_0": "858.",
  "tika-abh06t63:47_0": "Uppādaṭṭhitibhaṅgānaṁ, vasā tīṇi khaṇānipi;",
  "tika-abh06t63:48_0": "Samānāneva nāmānaṁ, ekacittakkhaṇaṁ mataṁ.",
  "tika-abh06t63:49_0": "859.",
  "tika-abh06t63:50_0": "Tulyamuppādabhaṅgānaṁ, rūpānampi khaṇadvayaṁ;",
  "tika-abh06t63:51_0": "Ekūnapaññāsamattaṁ, ṭhitikkhaṇamudīritaṁ.",
  "tika-abh06t63:52_0": "860.",
  "tika-abh06t63:53_0": "Nāmarūpānamuppādo, bhaṅgopi hi samo mato;",
  "tika-abh06t63:54_0": "Dandhaṁ hi vattikaṁ rūpaṁ, nāmaṁ tu lahuvattikaṁ.",
  "tika-abh06t63:55_0": "861.",
  "tika-abh06t63:56_0": "Tathā hi rūpe tiṭṭhante, cittuppādā tu soḷasa;",
  "tika-abh06t63:57_0": "Uppajjitvā pavattitvā, bhijjanti ca lahuṁ lahuṁ.",
  "tika-abh06t63:58_0": "862.",
  "tika-abh06t63:59_0": "Tasmā hi ekapaññāsa-khaṇarūpakkhaṇaṁ tathā;",
  "tika-abh06t63:60_0": "Sattarasacittakkhaṇaṁ, tikhaṇanti ca vuccati.",
  "tika-abh06t63:61_0": "863.",
  "tika-abh06t63:62_0": "Cittakkhaṇaṁ hi tiṇṇannaṁ, tattha viññattikadvayaṁ;",
  "tika-abh06t63:63_0": "Lakkhaṇattayarūpaṁ tu, salakkhaṇavavatthitaṁ.",
  "tika-abh06t63:64_0": "864.",
  "tika-abh06t63:65_0": "Tasmā hitvā dvayañcetaṁ, bāvīsatividhampi ca;",
  "tika-abh06t63:66_0": "Rūpaṁ nāma catukkañca, salakkhaṇaniyāmitaṁ.",
  "tika-abh06t63:67_0": "865.",
  "tika-abh06t63:68_0": "Ekuppādanirodhā ca, tattha tulyakkhaṇā matā;",
  "tika-abh06t63:69_0": "Atulyakkhaṇadhammānaṁ, siyā bhedaṁ yathārahaṁ.",
  "tika-abh06t63:70_0": "866.",
  "tika-abh06t63:71_0": "Paṭisandhikkhaṇe jātaṁ, tasmā rūpaṁ tato paraṁ;",
  "tika-abh06t63:72_0": "Sattarasamacittassa, bhaṅgena saha bhijjati.",
  "tika-abh06t63:73_0": "867.",
  "tika-abh06t63:74_0": "Tassa ṭhitikkhaṇe jātaṁ, rūpampi ca tato paraṁ;",
  "tika-abh06t63:75_0": "Aṭṭhārasamacittassa, uppāde pana bhijjati.",
  "tika-abh06t63:76_0": "868.",
  "tika-abh06t63:77_0": "Tassa bhaṅgakkhaṇe jātaṁ, rūpampi ca tato paraṁ;",
  "tika-abh06t63:78_0": "Aṭṭhārasamacittassa, ṭhitikālesu bhijjati.",
  "tika-abh06t63:79_0": "869.",
  "tika-abh06t63:80_0": "Tathā dutiyacittassa, uppādamhi samuṭṭhitaṁ;",
  "tika-abh06t63:81_0": "Aṭṭhārasamacittassa, bhaṅgena saha bhijjati.",
  "tika-abh06t63:82_0": "870.",
  "tika-abh06t63:83_0": "Iti vuttaniyāmena, sajātikkhaṇato paraṁ;",
  "tika-abh06t63:84_0": "Ṭhatvā ekūnapaññāsa, khaṇāni puna bhijjati.",
  "tika-abh06t63:85_0": "871.",
  "tika-abh06t63:86_0": "Tasmā ekūnapaññāsa, kalāpā saha vattare;",
  "tika-abh06t63:87_0": "Eko jāyati eko ca, bhijjatīti ca sabbathā.",
  "tika-abh06t63:88_0": "872.",
  "tika-abh06t63:89_0": "Ekasantatisambandhā, kalāpā saha kammajā;",
  "tika-abh06t63:90_0": "Yathānupubbaghaṭitā, ekapaññāsa labbhare.",
  "tika-abh06t63:91_0": "873.",
  "tika-abh06t63:92_0": "Sattavīsa paniccevaṁ, kāme dve rūpabhūmiyaṁ;",
  "tika-abh06t63:93_0": "Rūpasantatisīsānaṁ, rāsayo sattakādayo.",
  "tika-abh06t63:94_0": "874.",
  "tika-abh06t63:95_0": "Ekūnatiṁsa sabbepi, kammajātā yathārahaṁ;",
  "tika-abh06t63:96_0": "Ekapaññāsa ghaṭikā, pavattanti khaṇe khaṇe.",
  "tika-abh06t63:97_0": "875.",
  "tika-abh06t63:98_0": "Tattha sandhikkhaṇe jātaṁ, sattarasamacetaso;",
  "tika-abh06t63:99_0": "Uppāde bhijjaticcevaṁ, vutto aṭṭhakathānayo.",
  "tika-abh06t63:100_0": "876.",
  "tika-abh06t63:101_0": "Taṁ nayaṁ paṭibāhitvā, cittena saha bhijjati;",
  "tika-abh06t63:102_0": "Cittena saha jātanti, vuttamācariyena hi.",
  "tika-abh06t63:103_0": "877.",
  "tika-abh06t63:104_0": "Ānāpānatakkacārā, ekuppādanirodhakā;",
  "tika-abh06t63:105_0": "Vuttā hi yamake kāyavacīsaṅkhāranāmakā.",
  "tika-abh06t63:106_0": "878.",
  "tika-abh06t63:107_0": "Cittuppādakkhaṇe jātā, utu tassa ṭhitikkhaṇe;",
  "tika-abh06t63:108_0": "Rūpaṁ janeti tatthāpi, utu bhaṅgakkhaṇepi ca.",
  "tika-abh06t63:109_0": "879.",
  "tika-abh06t63:110_0": "Anupubbakkamenevaṁ, jātaṁ rūpaṁ tathāparaṁ;",
  "tika-abh06t63:111_0": "Aṭṭhārasamauppādaṭṭhitiādīsu bhijjati.",
  "tika-abh06t63:112_0": "880.",
  "tika-abh06t63:113_0": "Itthaṁ kalāpā ghaṭitā, utujāhārajāpi ca;",
  "tika-abh06t63:114_0": "Ekasantatisambandhā, ekapaññāsa labbhare.",
  "tika-abh06t63:115_0": "881.",
  "tika-abh06t63:116_0": "Kalāpā cittajā yasmā, uppādakkhaṇasambhūtā;",
  "tika-abh06t63:117_0": "Ghaṭikā saha labbhanti, tasmā sattaraseva te.",
  "tika-abh06t63:118_0": "882.",
  "tika-abh06t63:119_0": "Sabbepi rūpajanakā, cittuppāde yathāsakaṁ;",
  "tika-abh06t63:120_0": "Janenti ṭhitibhaṅgesu, na janentīti kecanā.",
  "tika-abh06t63:121_0": "883.",
  "tika-abh06t63:122_0": "Kusalābyākatādīnaṁ, ekuppādanirodhatā;",
  "tika-abh06t63:123_0": "Dhammānaṁ yamake vuttā, iti pāḷi vadanti ca.",
  "tika-abh06t63:124_0": "884.",
  "tika-abh06t63:125_0": "Kusalādikasambandhā, tattha tattha hi desitā;",
  "tika-abh06t63:126_0": "Iti vatvā pure vuttaṁ, icchantācariyā nayaṁ.",
  "tika-abh06t63:127_0": "885.",
  "tika-abh06t63:128_0": "Iccevaṁ catusambhūtā, rūpasantatirāsayo;",
  "tika-abh06t63:129_0": "Rūpāni ca kalāpā ca, ekābaddhā yathārahaṁ.",
  "tika-abh06t63:130_0": "886.",
  "tika-abh06t63:131_0": "Suttapavattamattānaṁ, sambuddhānampi pāṇinaṁ;",
  "tika-abh06t63:132_0": "Yāva maraṇakālāpi, pavattanti nirantaraṁ.",
  "tika-abh06t63:133_0": "887.",
  "tika-abh06t63:134_0": "Āyukkhayā ca maraṇaṁ, tathā kammakkhayā siyā;",
  "tika-abh06t63:135_0": "Ubhinnaṁ vā khayā cātha, upacchedakakammunā.",
  "tika-abh06t63:136_0": "888.",
  "tika-abh06t63:137_0": "Catudhāpi marantassa, tassevaṁ tu yathārahaṁ;",
  "tika-abh06t63:138_0": "Sattarasacittakkhaṇamattasesamhi jīvite.",
  "tika-abh06t63:139_0": "889.",
  "tika-abh06t63:140_0": "Upariccuticittassa, sattarasamacetaso;",
  "tika-abh06t63:141_0": "Ṭhitikālamupādāya, na tu jāyati kammajaṁ.",
  "tika-abh06t63:142_0": "890.",
  "tika-abh06t63:143_0": "Tassuppādakkhaṇe jātaṁ,",
  "tika-abh06t63:144_0": "Rūpañca cutiyā saha;",
  "tika-abh06t63:145_0": "Bhijjatīti mato nāma,",
  "tika-abh06t63:146_0": "Tato hoti sa puggalo.",
  "tika-abh06t63:147_0": "891.",
  "tika-abh06t63:148_0": "Cittajāhārajañcāpi, na jāyati tato paraṁ;",
  "tika-abh06t63:149_0": "Utusambhavarūpaṁ tu, avasissati vā na vā.",
  "tika-abh06t63:150_0": "892.",
  "tika-abh06t63:151_0": "Tato vuttanayeneva, matasatto yathārahaṁ;",
  "tika-abh06t63:152_0": "Missāmissāhi sandhīhi, punadevopapajjati.",
  "tika-abh06t63:153_0": "893.",
  "tika-abh06t63:154_0": "Tato vuttanayeneva, ekūnatiṁsa kammajā;",
  "tika-abh06t63:155_0": "Tesamuṭṭhānikā pañca, catuttiṁsa samissitā.",
  "tika-abh06t63:156_0": "894.",
  "tika-abh06t63:157_0": "Kalāpā rāsayo honti, sattavīsatibhūmisu;",
  "tika-abh06t63:158_0": "Iti sabbapakārena, rūpadhammā pakāsitāti.",
  "tika-abh06t63:159_0": "Iti rūpavibhāge pakiṇṇakakathā niṭṭhitā.",
  "tika-abh06t63:160_0": "Dvāvīsatimo paricchedo.",
  "tika-abh06t63:161_0": "Niṭṭhito ca sabbathāpi rūpavibhāgo."
}