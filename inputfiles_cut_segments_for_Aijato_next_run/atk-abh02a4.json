{
  "atk-abh02a4:0_0": "5. Indriyavibhaṅgo",
  "atk-abh02a4:1_0": "1. Abhidhammabhājanīyavaṇṇanā",
  "atk-abh02a4:2_0": "219.",
  "atk-abh02a4:2_1": "Idāni tadanantare indriyavibhaṅge bāvīsatīti gaṇanaparicchedo.",
  "atk-abh02a4:2_2": "Indriyānīti paricchinnadhammanidassanaṁ.",
  "atk-abh02a4:2_3": "Idāni tāni sarūpato dassento cakkhundriyantiādimāha.",
  "atk-abh02a4:2_4": "Tattha cakkhudvāre indaṭṭhaṁ kāretīti cakkhundriyaṁ.",
  "atk-abh02a4:2_5": "Sotaghānajivhākāyadvāre indaṭṭhaṁ kāretīti kāyindriyaṁ.",
  "atk-abh02a4:2_6": "Vijānanalakkhaṇe indaṭṭhaṁ kāretīti manindriyaṁ.",
  "atk-abh02a4:2_7": "Itthibhāve indaṭṭhaṁ kāretīti itthindriyaṁ.",
  "atk-abh02a4:2_8": "Purisabhāve indaṭṭhaṁ kāretīti purisindriyaṁ.",
  "atk-abh02a4:2_9": "Anupālanalakkhaṇe indaṭṭhaṁ kāretīti jīvitindriyaṁ.",
  "atk-abh02a4:2_10": "Sukhalakkhaṇe indaṭṭhaṁ kāretīti sukhindriyaṁ.",
  "atk-abh02a4:2_11": "Dukkhasomanassa domanassa upekkhālakkhaṇe indaṭṭhaṁ kāretīti upekkhindriyaṁ.",
  "atk-abh02a4:2_12": "Adhimokkhalakkhaṇe indaṭṭhaṁ kāretīti saddhindriyaṁ.",
  "atk-abh02a4:2_13": "Paggahalakkhaṇe indaṭṭhaṁ kāretīti vīriyindriyaṁ.",
  "atk-abh02a4:2_14": "Upaṭṭhānalakkhaṇe indaṭṭhaṁ kāretīti satindriyaṁ.",
  "atk-abh02a4:2_15": "Avikkhepalakkhaṇe indaṭṭhaṁ kāretīti samādhindriyaṁ.",
  "atk-abh02a4:2_16": "Dassanalakkhaṇe indaṭṭhaṁ kāretīti paññindriyaṁ.",
  "atk-abh02a4:2_17": "Anaññātaññassāmīti pavatte jānanalakkhaṇe indaṭṭhaṁ kāretīti anaññātaññassāmītindriyaṁ.",
  "atk-abh02a4:2_18": "Ñātānaṁyeva dhammānaṁ puna ājānane indaṭṭhaṁ kāretīti aññindriyaṁ.",
  "atk-abh02a4:2_19": "Aññātāvībhāve indaṭṭhaṁ kāretīti aññātāvindriyaṁ.",
  "atk-abh02a4:3_0": "Idha suttantabhājanīyaṁ nāma na gahitaṁ. Kasmā?",
  "atk-abh02a4:3_1": "Suttante imāya paṭipāṭiyā bāvīsatiyā indriyānaṁ anāgatattā.",
  "atk-abh02a4:3_2": "Suttantasmiñhi katthaci dve indriyāni kathitāni, katthaci tīṇi, katthaci pañca.",
  "atk-abh02a4:3_3": "Evaṁ pana nirantaraṁ dvāvīsati āgatāni nāma natthi.",
  "atk-abh02a4:3_4": "Ayaṁ tāvettha aṭṭhakathānayo.",
  "atk-abh02a4:3_5": "Ayaṁ pana aparo nayo – etesu hi",
  "atk-abh02a4:4_0": "Atthato lakkhaṇādīhi, kamato ca vijāniyā;",
  "atk-abh02a4:5_0": "Bhedābhedā tathā kiccā, bhūmito ca vinicchayaṁ.",
  "atk-abh02a4:6_0": "Tattha cakkhādīnaṁ tāva “cakkhatīti cakkhū”tiādinā nayena attho pakāsito.",
  "atk-abh02a4:6_1": "Pacchimesu pana tīsu paṭhamaṁ ‘pubbabhāge anaññātaṁ amataṁ padaṁ catusaccadhammaṁ vā jānissāmī’ti evaṁ paṭipannassa uppajjanato indriyaṭṭhasambhavato ca anaññātaññassāmītindriyanti vuttaṁ.",
  "atk-abh02a4:6_2": "Dutiyaṁ ājānanato ca indriyaṭṭhasambhavato ca aññindriyaṁ.",
  "atk-abh02a4:6_3": "Tatiyaṁ aññātāvino catūsu saccesu niṭṭhitañāṇakiccassa khīṇāsavasseva uppajjanato indriyaṭṭhasambhavato ca aññātāvindriyaṁ.",
  "atk-abh02a4:7_0": "Ko panesa indriyaṭṭho nāmāti?",
  "atk-abh02a4:7_1": "Indaliṅgaṭṭho indriyaṭṭho, indadesitaṭṭho indriyaṭṭho, indadiṭṭhaṭṭho indriyaṭṭho, indasiṭṭhaṭṭho indriyaṭṭho, indajuṭṭhaṭṭho indriyaṭṭho.",
  "atk-abh02a4:7_2": "So sabbopi idha yathāyogaṁ yujjati.",
  "atk-abh02a4:7_3": "Bhagavā hi sammāsambuddho paramissariyabhāvato indo.",
  "atk-abh02a4:7_4": "Kusalākusalañca kammaṁ kammesu kassaci issariyābhāvato.",
  "atk-abh02a4:7_5": "Tenevettha kammasañjanitāni indriyāni kusalākusalakammaṁ ulliṅgenti.",
  "atk-abh02a4:7_6": "Tena ca siṭṭhānīti indaliṅgaṭṭhena indasiṭṭhaṭṭhena ca indriyāni.",
  "atk-abh02a4:7_7": "Sabbāneva panetāni bhagavatā yathābhūtato pakāsitāni ca abhisambuddhāni cāti indadesitaṭṭhena indadiṭṭhaṭṭhena ca indriyāni.",
  "atk-abh02a4:7_8": "Teneva bhagavatā munindena kānici gocarāsevanāya, kānici bhāvanāsevanāya sevitānīti indajuṭṭhaṭṭhenapi indriyāni.",
  "atk-abh02a4:7_9": "Apica ādhipaccasaṅkhātena issariyaṭṭhenāpi etāni indriyāni.",
  "atk-abh02a4:7_10": "Cakkhuviññāṇādippavattiyañhi cakkhādīnaṁ siddhamādhipaccaṁ;",
  "atk-abh02a4:7_11": "tasmiṁ tikkhe tikkhattā mande ca mandattāti.",
  "atk-abh02a4:7_12": "Ayaṁ tāvettha ‘atthato’ vinicchayo.",
  "atk-abh02a4:8_0": "‘Lakkhaṇādīhī’ti lakkhaṇarasapaccupaṭṭhānapadaṭṭhānehipi cakkhādīnaṁ vinicchayaṁ vijāniyāti attho.",
  "atk-abh02a4:8_1": "Tāni nesaṁ lakkhaṇādīni heṭṭhā vuttanayāneva.",
  "atk-abh02a4:8_2": "Paññindriyādīni hi cattāri atthato amohoyeva.",
  "atk-abh02a4:8_3": "Sesāni tattha sarūpenevāgatāni.",
  "atk-abh02a4:9_0": "‘Kamato’ti ayampi desanākkamova.",
  "atk-abh02a4:9_1": "Tattha ajjhattadhammaṁ pariññāya ariyabhūmipaṭilābho hotīti attabhāvapariyāpannāni cakkhundriyādīni paṭhamaṁ desitāni.",
  "atk-abh02a4:9_2": "So panattabhāvo yaṁ dhammaṁ upādāya itthīti vā purisoti vā saṅkhaṁ gacchati, ayaṁ soti nidassanatthaṁ tato itthindriyaṁ purisindriyañca.",
  "atk-abh02a4:9_3": "So duvidhopi jīvitindriyapaṭibaddhavuttīti ñāpanatthaṁ tato jīvitindriyaṁ.",
  "atk-abh02a4:9_4": "Yāva tassa pavatti tāva etesaṁ vedayitānaṁ anivatti.",
  "atk-abh02a4:9_5": "Yaṁ kiñci vedayitaṁ sabbaṁ taṁ sukhadukkhanti ñāpanatthaṁ tato sukhindriyādīni.",
  "atk-abh02a4:9_6": "Taṁnirodhatthaṁ pana ete dhammā bhāvetabbāti paṭipattidassanatthaṁ tato saddhādīni.",
  "atk-abh02a4:9_7": "Imāya paṭipattiyā esa dhammo paṭhamaṁ attani pātubhavatīti paṭipattiyā amoghabhāvadassanatthaṁ tato anaññātaññassāmītindriyaṁ.",
  "atk-abh02a4:9_8": "Tasseva phalattā tato anantaraṁ bhāvetabbattā ca tato aññindriyaṁ.",
  "atk-abh02a4:9_9": "Ito paraṁ bhāvanāya imassa adhigamo, adhigate ca panimasmiṁ natthi kiñci uttari karaṇīyanti ñāpanatthaṁ ante paramassāsabhūtaṁ aññātāvindriyaṁ desitanti ayamettha kamo.",
  "atk-abh02a4:10_0": "‘Bhedābhedā’ti jīvitindriyasseva cettha bhedo.",
  "atk-abh02a4:10_1": "Tañhi rūpajīvitindriyaṁ arūpajīvitindriyanti duvidhaṁ hoti.",
  "atk-abh02a4:10_2": "Sesānaṁ abhedoti evamettha bhedābhedato vinicchayaṁ vijāniyā.",
  "atk-abh02a4:11_0": "‘Kiccā’ti kiṁ indriyānaṁ kiccanti ce?",
  "atk-abh02a4:11_1": "Cakkhundriyassa tāva “cakkhāyatanaṁ cakkhuviññāṇadhātuyā taṁsampayuttakānañca dhammānaṁ indriyapaccayena paccayo”ti vacanato yaṁ taṁ indriyapaccayabhāvena sādhetabbaṁ attano tikkhamandādibhāvena cakkhuviññāṇādidhammānaṁ tikkhamandādisaṅkhātaṁ attākārānuvattāpanaṁ idaṁ ‘kiccaṁ’.",
  "atk-abh02a4:11_2": "Evaṁ sotaghānajivhākāyānaṁ.",
  "atk-abh02a4:11_3": "Manindriyassa pana sahajātadhammānaṁ attano vasavattāpanaṁ, jīvitindriyassa sahajātadhammānupālanaṁ, itthindriyapurisindriyānaṁ itthipurisanimittakuttākappākārānuvidhānaṁ, sukhadukkhasomanassadomanassindriyānaṁ sahajātadhamme abhibhavitvā yathāsakaṁ oḷārikākārānupāpanaṁ, upekkhindriyassa santapaṇītamajjhattākārānupāpanaṁ, saddhādīnaṁ paṭipakkhābhibhavanaṁ sampayuttadhammānañca pasannākārādibhāvasampāpanaṁ, anaññātaññassāmītindriyassa saṁyojanattayappahānañceva sampayuttakānañca tappahānābhimukhabhāvakaraṇaṁ, aññindriyassa kāmarāgabyāpādāditanukaraṇapahānañceva sahajātānañca attano vasānuvattāpanaṁ, aññātāvindriyassa sabbakiccesu ussukkappahānañceva amatābhimukhabhāvapaccayatā ca sampayuttānanti evamettha kiccato vinicchayaṁ vijāniyā.",
  "atk-abh02a4:12_0": "‘Bhūmito’ti cakkhusotaghānajivhākāyaitthipurisasukhadukkhadomanassindriyāni cettha kāmāvacarāneva.",
  "atk-abh02a4:12_1": "Manindriyajīvitindriyaupekkhindriyāni, saddhāvīriyasatisamādhipaññindriyāni ca catubhūmipariyāpannāni.",
  "atk-abh02a4:12_2": "Somanassindriyaṁ kāmāvacara-rūpāvacara-lokuttaravasena bhūmittayapariyāpannaṁ.",
  "atk-abh02a4:12_3": "Avasāne tīṇi lokuttarānevāti evaṁ bhūmito vinicchayaṁ vijāniyā.",
  "atk-abh02a4:12_4": "Evañhi vijānanto –",
  "atk-abh02a4:13_0": "Saṁvegabahulo bhikkhu, ṭhito indriyasaṁvare;",
  "atk-abh02a4:14_0": "Indriyāni pariññāya, dukkhassantaṁ nigacchatīti.",
  "atk-abh02a4:15_0": "220.",
  "atk-abh02a4:15_1": "Niddesavāre “yaṁ cakkhu catunnaṁ mahābhūtāna”ntiādi sabbaṁ dhammasaṅgaṇiyaṁ padabhājane vuttanayeneva veditabbaṁ.",
  "atk-abh02a4:15_2": "Vīriyindriyasamādhindriyaniddesādīsu ca sammāvāyāmo micchāvāyāmo sammāsamādhi micchāsamādhītiādīni na vuttāni. Kasmā?",
  "atk-abh02a4:15_3": "Sabbasaṅgāhakattā.",
  "atk-abh02a4:15_4": "Sabbasaṅgāhakāni hi idha indriyāni kathitāni.",
  "atk-abh02a4:15_5": "Evaṁ santepettha dasa indriyāni lokiyāni kāmāvacarāneva, tīṇi lokuttarāni, nava lokiyalokuttaramissakānīti.",
  "atk-abh02a4:16_0": "Abhidhammabhājanīyavaṇṇanā.",
  "atk-abh02a4:17_0": "2. Pañhāpucchakavaṇṇanā",
  "atk-abh02a4:18_0": "221. Pañhāpucchake sabbesampi indriyānaṁ kusalādivibhāgo pāḷinayānusāreneva veditabbo.",
  "atk-abh02a4:19_0": "223.",
  "atk-abh02a4:19_1": "Ārammaṇattikesu pana sattindriyā anārammaṇāti cakkhusotaghānajivhākāyaitthipurisindriyāni sandhāya vuttaṁ.",
  "atk-abh02a4:19_2": "Jīvitindriyaṁ pana arūpamissakattā idha anābhaṭṭhaṁ.",
  "atk-abh02a4:19_3": "Dvindriyāti dve indriyā;",
  "atk-abh02a4:19_4": "sukhadukkhadvayaṁ sandhāyetaṁ vuttaṁ.",
  "atk-abh02a4:19_5": "Tañhi ekantaparittārammaṇaṁ.",
  "atk-abh02a4:19_6": "Domanassindriyaṁ siyā parittārammaṇaṁ, siyā mahaggatārammaṇanti kāmāvacaradhamme ārabbha pavattikāle parittārammaṇaṁ hoti, rūpāvacarārūpāvacare pana ārabbha pavattikāle mahaggatārammaṇaṁ, paṇṇattiṁ ārabbha pavattikāle navattabbārammaṇaṁ.",
  "atk-abh02a4:19_7": "Navindriyā siyā parittārammaṇāti manindriyajīvitindriyasomanassindriyaupekkhindriyāni ceva saddhādipañcakañca sandhāya idaṁ vuttaṁ.",
  "atk-abh02a4:19_8": "Jīvitindriyañhi rūpamissakattā anārammaṇesu rūpadhammesu saṅgahitampi arūpakoṭṭhāsena siyāpakkhe saṅgahitaṁ.",
  "atk-abh02a4:20_0": "Cattāri indriyānīti sukhadukkhadomanassaaññātāvindriyāni.",
  "atk-abh02a4:20_1": "Tāni hi maggārammaṇattike na bhajanti.",
  "atk-abh02a4:20_2": "Maggahetukanti sahajātahetuṁ sandhāya vuttaṁ.",
  "atk-abh02a4:20_3": "Vīriyavīmaṁsājeṭṭhakakāle siyā maggādhipati, chandacittajeṭṭhakakāle siyā navattabbā.",
  "atk-abh02a4:21_0": "Dasindriyāsiyā uppannā, siyā uppādinoti satta rūpindriyāni tīṇi ca vipākindriyāni sandhāyetaṁ vuttaṁ.",
  "atk-abh02a4:21_1": "Dasindriyāni domanassena saddhiṁ heṭṭhā vuttāneva.",
  "atk-abh02a4:21_2": "Tattha domanassindriyaṁ paṇṇattiṁ ārabbha pavattikāle navattabbārammaṇaṁ, sesāni nibbānapaccavekkhaṇakālepi.",
  "atk-abh02a4:21_3": "Tīṇindriyāni bahiddhārammaṇānīti tīṇi lokuttarindriyāni.",
  "atk-abh02a4:21_4": "Cattārīti sukhadukkhasomanassadomanassāni.",
  "atk-abh02a4:21_5": "Tāni hi ajjhattadhammepi bahiddhādhammepi ārabbha pavattanti.",
  "atk-abh02a4:21_6": "Aṭṭhindriyāti manindriyajīvitindriyaupekkhindriyāni ceva saddhādipañcakañca.",
  "atk-abh02a4:21_7": "Tattha ākiñcaññāyatanakāle navattabbārammaṇatā veditabbā.",
  "atk-abh02a4:22_0": "Iti imasmimpi pañhāpucchake dasindriyāni kāmāvacarāni, tīṇi lokuttarāni, nava lokiyalokuttaramissakāneva kathitānīti.",
  "atk-abh02a4:22_1": "Ayampi abhidhammabhājanīyena saddhiṁ ekaparicchedova hoti.",
  "atk-abh02a4:22_2": "Ayaṁ pana indriyavibhaṅgo dveparivaṭṭaṁ nīharitvā bhājetvā dassitoti.",
  "atk-abh02a4:23_0": "Sammohavinodaniyā vibhaṅgaṭṭhakathāya",
  "atk-abh02a4:24_0": "Indriyavibhaṅgavaṇṇanā niṭṭhitā."
}