{
  "anya-e0101n9:0_0": "9. Brahmavihāraniddeso",
  "anya-e0101n9:1_0": "Mettābhāvanākathā",
  "anya-e0101n9:2_0": "240.",
  "anya-e0101n9:2_1": "Anussatikammaṭṭhānānantaraṁ uddiṭṭhesu pana mettā, karuṇā, muditā, upekkhāti imesu catūsu brahmavihāresu mettaṁ bhāvetukāmena tāva ādikammikena yogāvacarena upacchinnapalibodhena gahitakammaṭṭhānena bhattakiccaṁ katvā bhattasammadaṁ paṭivinodetvā vivitte padese supaññatte āsane sukhanisinnena ādito tāva dose ādīnavo, khantiyañca ānisaṁso paccavekkhitabbo.",
  "anya-e0101n9:3_0": "Kasmā?",
  "anya-e0101n9:3_1": "Imāya hi bhāvanāya doso pahātabbo, khanti adhigantabbā.",
  "anya-e0101n9:3_2": "Na ca sakkā kiñci adiṭṭhādīnavaṁ pahātuṁ, aviditānisaṁsaṁ vā adhigantuṁ.",
  "anya-e0101n9:3_3": "Tasmā “duṭṭho kho, āvuso, dosena abhibhūto pariyādiṇṇacitto pāṇampi hanatī”tiādīnaṁ vasena dose ādīnavo daṭṭhabbo.",
  "anya-e0101n9:4_0": "“Khantī paramaṁ tapo titikkhā, nibbānaṁ paramaṁ vadanti buddhā”; ;",
  "anya-e0101n9:5_0": "“Khantibalaṁ balānīkaṁ, tamahaṁ brūmi brāhmaṇaṁ”. ;",
  "anya-e0101n9:6_0": "“Khantā bhiyyo na vijjatī”tiādīnaṁ vasena khantiyaṁ ānisaṁso veditabbo.",
  "anya-e0101n9:7_0": "Athevaṁ diṭṭhādīnavato dosato cittaṁ vivecanatthāya, viditānisaṁsāya ca khantiyā saṁyojanatthāya mettābhāvanā ārabhitabbā.",
  "anya-e0101n9:7_1": "Ārabhantena ca āditova puggalabhedo jānitabbo “imesu puggalesu mettā paṭhamaṁ na bhāvetabbā, imesu neva bhāvetabbā”ti.",
  "anya-e0101n9:8_0": "Ayañhi mettā appiyapuggale, atippiyasahāyake, majjhatte, verīpuggaleti imesu catūsu paṭhamaṁ na bhāvetabbā.",
  "anya-e0101n9:8_1": "Liṅgavisabhāge odhiso na bhāvetabbā.",
  "anya-e0101n9:8_2": "Kālakate na bhāvetabbāva.",
  "anya-e0101n9:8_3": "Kiṁkāraṇā appiyādīsu paṭhamaṁ na bhāvetabbā?",
  "anya-e0101n9:8_4": "Appiyaṁ hi piyaṭṭhāne ṭhapento kilamati.",
  "anya-e0101n9:8_5": "Atippiyasahāyakaṁ majjhattaṭṭhāne ṭhapento kilamati, appamattakepi cassa dukkhe uppanne ārodanākārappatto viya hoti.",
  "anya-e0101n9:8_6": "Majjhattaṁ garuṭṭhāne ca piyaṭṭhāne ca ṭhapento kilamati.",
  "anya-e0101n9:8_7": "Verimanussarato kodho uppajjati, tasmā appiyādīsu paṭhamaṁ na bhāvetabbā.",
  "anya-e0101n9:9_0": "Liṅgavisabhāge pana tameva ārabbha odhiso bhāventassa rāgo uppajjati.",
  "anya-e0101n9:9_1": "Aññataro kira amaccaputto kulūpakattheraṁ pucchi “bhante, kassa mettā bhāvetabbā”ti?",
  "anya-e0101n9:9_2": "Thero “piyapuggale”ti āha.",
  "anya-e0101n9:9_3": "Tassa attano bhariyā piyā hoti.",
  "anya-e0101n9:9_4": "So tassā mettaṁ bhāvento sabbarattiṁ bhittiyuddhamakāsi.",
  "anya-e0101n9:9_5": "Tasmā liṅgavisabhāge odhiso na bhāvetabbā.",
  "anya-e0101n9:10_0": "Kālakate pana bhāvento neva appanaṁ, na upacāraṁ pāpuṇāti.",
  "anya-e0101n9:10_1": "Aññataro kira daharabhikkhu ācariyaṁ ārabbha mettaṁ ārabhi.",
  "anya-e0101n9:10_2": "Tassa mettā nappavattati.",
  "anya-e0101n9:10_3": "So mahātherassa santikaṁ gantvā “bhante, paguṇāva me mettājhānasamāpatti, na ca naṁ samāpajjituṁ sakkomi, kiṁ nu kho kāraṇa”nti āha.",
  "anya-e0101n9:10_4": "Thero “nimittaṁ, āvuso, gavesāhī”ti āha.",
  "anya-e0101n9:10_5": "So gavesanto ācariyassa matabhāvaṁ ñatvā aññaṁ ārabbha mettāyanto samāpattiṁ appesi.",
  "anya-e0101n9:10_6": "Tasmā kālakate na bhāvetabbāva.",
  "anya-e0101n9:11_0": "241.",
  "anya-e0101n9:11_1": "Sabbapaṭhamaṁ pana “ahaṁ sukhito homi niddukkho”ti vā, “avero abyāpajjo anīgho sukhī attānaṁ pariharāmī”ti vā evaṁ punappunaṁ attaniyeva bhāvetabbā.",
  "anya-e0101n9:12_0": "Evaṁ sante yaṁ vibhaṅge vuttaṁ –",
  "anya-e0101n9:13_0": "“Kathañca bhikkhu mettāsahagatena cetasā ekaṁ disaṁ pharitvā viharati?",
  "anya-e0101n9:13_1": "Seyyathāpi nāma ekaṁ puggalaṁ piyaṁ manāpaṁ disvā mettāyeyya, evameva sabbe satte mettāya pharatī”ti.",
  "anya-e0101n9:14_0": "“Yañca paṭisambhidāyaṁ –",
  "anya-e0101n9:15_0": "“Katamehi pañcahākārehi anodhisopharaṇā mettā cetovimutti bhāvetabbā, sabbe sattā averā hontu” abyāpajjā anīghā sukhī attānaṁ pariharantu.",
  "anya-e0101n9:15_1": "Sabbe pāṇā…",
  "anya-e0101n9:15_2": "sabbe bhūtā…",
  "anya-e0101n9:15_3": "sabbe puggalā…",
  "anya-e0101n9:15_4": "sabbe attabhāvapariyāpannā averā abyāpajjā anīghā sukhī attānaṁ pariharantū”tiādi –",
  "anya-e0101n9:16_0": "Vuttaṁ. Yañca mettasutte –",
  "anya-e0101n9:17_0": "“Sukhinova khemino hontu,",
  "anya-e0101n9:18_0": "Sabbasattā bhavantu sukhitattā”tiādi. –",
  "anya-e0101n9:19_0": "Vuttaṁ, taṁ virujjhati.",
  "anya-e0101n9:19_1": "Na hi tattha attani bhāvanā vuttāti ce.",
  "anya-e0101n9:19_2": "Tañca na virujjhati. Kasmā?",
  "anya-e0101n9:19_3": "Tañhi appanāvasena vuttaṁ.",
  "anya-e0101n9:19_4": "Idaṁ sakkhibhāvavasena.",
  "anya-e0101n9:20_0": "Sacepi hi vassasataṁ vassasahassaṁ vā “ahaṁ sukhito homī”tiādinā nayena attani mettaṁ bhāveti, nevassa appanā uppajjati.",
  "anya-e0101n9:20_1": "“Ahaṁ sukhito homī”ti bhāvayato pana yathā ahaṁ sukhakāmo dukkhapaṭikkūlo jīvitukāmo amaritukāmo ca, evaṁ aññepi sattāti attānaṁ sakkhiṁ katvā aññasattesu hitasukhakāmatā uppajjati.",
  "anya-e0101n9:20_2": "Bhagavatāpi –",
  "anya-e0101n9:21_0": "“Sabbā disā anuparigamma cetasā,",
  "anya-e0101n9:22_0": "Nevajjhagā piyataramattanā kvaci;",
  "anya-e0101n9:23_0": "Evaṁ piyo puthu attā paresaṁ,",
  "anya-e0101n9:24_0": "Tasmā na hiṁse paramattakāmo”ti. ; –",
  "anya-e0101n9:25_0": "Vadatā ayaṁ nayo dassito.",
  "anya-e0101n9:26_0": "242.",
  "anya-e0101n9:26_1": "Tasmā sakkhibhāvatthaṁ paṭhamaṁ attānaṁ mettāya pharitvā tadanantaraṁ sukhappavattanatthaṁ yvāyaṁ piyo manāpo garu bhāvanīyo ācariyo vā ācariyamatto vā upajjhāyo vā upajjhāyamatto vā tassa dānapiyavacanādīni piyamanāpattakāraṇāni sīlasutādīni garubhāvanīyattakāraṇāni ca anussaritvā “esa sappuriso sukhī hotu niddukkho”tiādinā nayena mettā bhāvetabbā.",
  "anya-e0101n9:27_0": "Evarūpe ca puggale kāmaṁ appanā sampajjati, iminā pana bhikkhunā tāvatakeneva tuṭṭhiṁ anāpajjitvā sīmāsambhedaṁ kattukāmena tadanantaraṁ atippiyasahāyake, atippiyasahāyakato majjhatte, majjhattato verīpuggale mettā bhāvetabbā.",
  "anya-e0101n9:27_1": "Bhāventena ca ekekasmiṁ koṭṭhāse muduṁ kammaniyaṁ cittaṁ katvā tadanantare tadanantare upasaṁharitabbaṁ.",
  "anya-e0101n9:28_0": "Yassa pana verīpuggalo vā natthi, mahāpurisajātikattā vā anatthaṁ karontepi pare verīsaññāva nuppajjati, tena “majjhatte me mettacittaṁ kammaniyaṁ jātaṁ, idāni naṁ verimhi upasaṁharāmī”ti byāpārova na kātabbo.",
  "anya-e0101n9:28_1": "Yassa pana atthi, taṁ sandhāya vuttaṁ “majjhattato verīpuggale mettā bhāvetabbā”ti.",
  "anya-e0101n9:29_0": "243.",
  "anya-e0101n9:29_1": "Sace panassa verimhi cittamupasaṁharato tena katāparādhānussaraṇena paṭighamuppajjati, athānena purimapuggalesu yattha katthaci punappunaṁ mettaṁ samāpajjitvā vuṭṭhahitvā punappunaṁ taṁ puggalaṁ mettāyantena paṭighaṁ vinodetabbaṁ.",
  "anya-e0101n9:29_2": "Sace evampi vāyamato na nibbāti, atha –",
  "anya-e0101n9:30_0": "Kakacūpamaovāda-ādīnaṁ anusārato;",
  "anya-e0101n9:31_0": "Paṭighassa pahānāya, ghaṭitabbaṁ punappunaṁ.",
  "anya-e0101n9:32_0": "Tañca kho iminā ākārena attānaṁ ovadanteneva “are kujjhanapurisa, nanu vuttaṁ bhagavatā –",
  "anya-e0101n9:33_0": "‘Ubhatodaṇḍakena cepi, bhikkhave, kakacena corā ocarakā aṅgamaṅgāni okanteyyuṁ, tatrāpi yo mano padoseyya.",
  "anya-e0101n9:33_1": "Na me so tena sāsanakaro’ti ca,",
  "anya-e0101n9:34_0": "‘Tasseva tena pāpiyo, yo kuddhaṁ paṭikujjhati;",
  "anya-e0101n9:35_0": "Kuddhamappaṭikujjhanto, saṅgāmaṁ jeti dujjayaṁ.",
  "anya-e0101n9:36_0": "“‘Ubhinnamatthaṁ carati, attano ca parassa ca;",
  "anya-e0101n9:37_0": "Paraṁ saṅkupitaṁ ñatvā, yo sato upasammatī’ti ca. ; –",
  "anya-e0101n9:38_0": "“‘Sattime, bhikkhave, dhammā sapattakantā sapattakaraṇā kodhanaṁ āgacchanti itthiṁ vā purisaṁ vā.",
  "anya-e0101n9:38_1": "Katame satta?",
  "anya-e0101n9:38_2": "Idha, bhikkhave, sapatto sapattassa evaṁ icchati aho vatāyaṁ dubbaṇṇo assāti.",
  "anya-e0101n9:38_3": "Taṁ kissahetu?",
  "anya-e0101n9:38_4": "Na, bhikkhave, sapatto sapattassa vaṇṇavatāya nandati.",
  "anya-e0101n9:38_5": "Kodhanāyaṁ, bhikkhave, purisapuggalo kodhābhibhūto kodhapareto kiñcāpi so hoti sunhāto suvilitto kappitakesamassu odātavatthavasano, atha kho so dubbaṇṇova hoti kodhābhibhūto.",
  "anya-e0101n9:38_6": "Ayaṁ, bhikkhave, paṭhamo dhammo sapattakanto sapattakaraṇo kodhanaṁ āgacchati itthiṁ vā purisaṁ vā.",
  "anya-e0101n9:38_7": "Puna caparaṁ, bhikkhave, sapatto sapattassa evaṁ icchati ahovatāyaṁ dukkhaṁ sayeyyāti…pe…",
  "anya-e0101n9:38_8": "na pacurattho assāti…pe…",
  "anya-e0101n9:38_9": "na bhogavā assāti…pe…",
  "anya-e0101n9:38_10": "na yasavā assāti…pe…",
  "anya-e0101n9:38_11": "na mittavā assāti…pe…",
  "anya-e0101n9:38_12": "na kāyassa bhedā paraṁ maraṇā sugatiṁ saggaṁ lokaṁ upapajjeyyāti.",
  "anya-e0101n9:38_13": "Taṁ kissa hetu?",
  "anya-e0101n9:38_14": "Na, bhikkhave, sapatto sapattassa sugatigamanena nandati.",
  "anya-e0101n9:38_15": "Kodhanāyaṁ, bhikkhave, purisapuggalo kodhābhibhūto kodhapareto kāyena duccaritaṁ carati, vācāya manasā duccaritaṁ carati.",
  "anya-e0101n9:38_16": "So kāyena vācāya manasā duccaritaṁ caritvā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati kodhābhibhūto’ti ca,",
  "anya-e0101n9:39_0": "“‘Seyyathāpi, bhikkhave, chavālātaṁ ubhatopadittaṁ majjhe gūthagataṁ neva gāme kaṭṭhatthaṁ pharati, na araññe kaṭṭhatthaṁ pharati.",
  "anya-e0101n9:39_1": "Tathūpamāhaṁ, bhikkhave, imaṁ puggalaṁ vadāmī’ti ca,",
  "anya-e0101n9:40_0": "“So dāni tvaṁ evaṁ kujjhanto na ceva bhagavato sāsanakaro bhavissasi, paṭikujjhanto ca kuddhapurisatopi pāpiyo hutvā na dujjayaṁ saṅgāmaṁ jessasi, sapattakaraṇe ca dhamme attāva attano karissasi, chavālātūpamo ca bhavissasī”ti.",
  "anya-e0101n9:41_0": "244.",
  "anya-e0101n9:41_1": "Tassevaṁ ghaṭayato vāyamato sace taṁ paṭighaṁ vūpasammati, iccetaṁ kusalaṁ.",
  "anya-e0101n9:41_2": "No ce vūpasammati, atha yo yo dhammo tassa puggalassa vūpasanto hoti parisuddho, anussariyamāno pasādaṁ āvahati, taṁ taṁ anussaritvā āghāto paṭivinetabbo.",
  "anya-e0101n9:42_0": "Ekaccassa hi kāyasamācārova upasanto hoti.",
  "anya-e0101n9:42_1": "Upasantabhāvo cassa bahuṁ vattapaṭipattiṁ karontassa sabbajanena ñāyati.",
  "anya-e0101n9:42_2": "Vacīsamācāramanosamācārā pana avūpasantā honti.",
  "anya-e0101n9:42_3": "Tassa te acintetvā kāyasamācāravūpasamoyeva anussaritabbo.",
  "anya-e0101n9:43_0": "Ekaccassa vacīsamācārova upasanto hoti.",
  "anya-e0101n9:43_1": "Upasantabhāvo cassa sabbajanena ñāyati.",
  "anya-e0101n9:43_2": "So hi pakatiyā ca paṭisanthārakusalo hoti sakhilo sukhasambhāso sammodako uttānamukho pubbabhāsī madhurena sarena dhammaṁ osāreti, parimaṇḍalehi padabyañjanehi dhammakathaṁ katheti.",
  "anya-e0101n9:43_3": "Kāyasamācāramanosamācārā pana avūpasantā honti, tassa te acintetvā vacīsamācāravūpasamoyeva anussaritabbo.",
  "anya-e0101n9:44_0": "Ekaccassa manosamācārova upasanto hoti, upasantabhāvo cassa cetiyavandanādīsu sabbajanassa pākaṭo hoti.",
  "anya-e0101n9:44_1": "Yo hi avūpasantacitto hoti, so cetiyaṁ vā bodhiṁ vā there vā vandamāno na sakkaccaṁ vandati, dhammassavanamaṇḍape vikkhittacitto vā pacalāyanto vā nisīdati.",
  "anya-e0101n9:44_2": "Upasantacitto pana okappetvā vandati, ohitasoto aṭṭhiṁkatvā kāyena vā vācāya vā cittappasādaṁ karonto dhammaṁ suṇāti.",
  "anya-e0101n9:44_3": "Iti ekaccassa manosamācārova upasanto hoti, kāyavacīsamācārā avūpasantā honti, tassa te acintetvā manosamācāravūpasamoyeva anussaritabbo.",
  "anya-e0101n9:45_0": "Ekaccassa pana imesu tīsu dhammesu ekopi avūpasanto hoti, tasmiṁ puggale “kiñcāpi esa idāni manussaloke carati, atha kho katipāhassa accayena aṭṭhamahānirayasoḷasaussadanirayaparipūrako bhavissatī”ti kāruññaṁ upaṭṭhapetabbaṁ.",
  "anya-e0101n9:45_1": "Kāruññampi hi paṭicca āghāto vūpasammati.",
  "anya-e0101n9:46_0": "Ekaccassa tayopime dhammā vūpasantā honti, tassa yaṁ yaṁ icchati, taṁ taṁ anussaritabbaṁ.",
  "anya-e0101n9:46_1": "Tādise hi puggale na dukkarā hoti mettābhāvanāti.",
  "anya-e0101n9:47_0": "Imassa ca atthassa āvibhāvatthaṁ –",
  "anya-e0101n9:47_1": "“pañcime, āvuso, āghātapaṭivinayā.",
  "anya-e0101n9:47_2": "Yattha bhikkhuno uppanno āghāto sabbaso paṭivinodetabbo”ti idaṁ pañcakanipāte āghātapaṭivinayasuttaṁ vitthāretabbaṁ.",
  "anya-e0101n9:48_0": "245. Sace panassa evampi vāyamato āghāto uppajjatiyeva, athānena evaṁ attā ovaditabbo –",
  "anya-e0101n9:49_0": "“Attano visaye dukkhaṁ, kataṁ te yadi verinā;",
  "anya-e0101n9:50_0": "Kiṁ tassāvisaye dukkhaṁ, sacitte kattumicchasi.",
  "anya-e0101n9:51_0": "“Bahūpakāraṁ hitvāna, ñātivaggaṁ rudammukhaṁ;",
  "anya-e0101n9:52_0": "Mahānatthakaraṁ kodhaṁ, sapattaṁ na jahāsi kiṁ.",
  "anya-e0101n9:53_0": "“Yāni rakkhasi sīlāni, tesaṁ mūlanikantanaṁ;",
  "anya-e0101n9:54_0": "Kodhaṁ nāmupaḷālesi, ko tayā sadiso jaḷo.",
  "anya-e0101n9:55_0": "“Kataṁ anariyaṁ kammaṁ, parena iti kujjhasi;",
  "anya-e0101n9:56_0": "Kiṁ nu tvaṁ tādisaṁyeva, yo sayaṁ kattumicchasi.",
  "anya-e0101n9:57_0": "“Dosetukāmo yadi taṁ, amanāpaṁ paro kari;",
  "anya-e0101n9:58_0": "Dosuppādena tasseva, kiṁ pūresi manorathaṁ.",
  "anya-e0101n9:59_0": "“Dukkhaṁ tassa ca nāma tvaṁ, kuddho kāhasi vā navā;",
  "anya-e0101n9:60_0": "Attānaṁ panidāneva, kodhadukkhena bādhasi.",
  "anya-e0101n9:61_0": "“Kodhaṁ vā ahitaṁ maggaṁ, ārūḷhā yadi verino;",
  "anya-e0101n9:62_0": "Kasmā tuvampi kujjhanto, tesaṁyevānusikkhasi.",
  "anya-e0101n9:63_0": "“Yaṁ dosaṁ tava nissāya, sattunā appiyaṁ kataṁ;",
  "anya-e0101n9:64_0": "Tameva dosaṁ chindassu, kimaṭṭhāne vihaññasi.",
  "anya-e0101n9:65_0": "“Khaṇikattā ca dhammānaṁ, yehi khandhehi te kataṁ;",
  "anya-e0101n9:66_0": "Amanāpaṁ niruddhā te, kassa dānīdha kujjhasi.",
  "anya-e0101n9:67_0": "“Dukkhaṁ karoti yo yassa, taṁ vinā kassa so kare;",
  "anya-e0101n9:68_0": "Sayampi dukkhahetutta, miti kiṁ tassa kujjhasī”ti.",
  "anya-e0101n9:69_0": "246.",
  "anya-e0101n9:69_1": "Sace panassa evaṁ attānaṁ ovadatopi paṭighaṁ neva vūpasammati, athānena attano ca parassa ca kammassakatā paccavekkhitabbā.",
  "anya-e0101n9:69_2": "Tattha attano tāva evaṁ paccavekkhitabbā “ambho tvaṁ tassa kuddho kiṁ karissasi?",
  "anya-e0101n9:69_3": "Nanu taveva cetaṁ dosanidānaṁ kammaṁ anatthāya saṁvattissati?",
  "anya-e0101n9:69_4": "Kammassako hi tvaṁ kammadāyādo kammayoni kammabandhu kammapaṭisaraṇo, yaṁ kammaṁ karissasi, tassa dāyādo bhavissasi, idañca te kammaṁ neva sammāsambodhiṁ, na paccekabodhiṁ, na sāvakabhūmiṁ, na brahmattasakkattacakkavattipadesarājādisampattīnaṁ aññataraṁ sampattiṁ sādhetuṁ samatthaṁ, atha kho sāsanato cāvetvā vighāsādādibhāvassa ceva nerayikādidukkhavisesānañca te saṁvattanikamidaṁ kammaṁ.",
  "anya-e0101n9:69_5": "So tvaṁ idaṁ karonto ubhohi hatthehi vītaccite vā aṅgāre, gūthaṁ vā gahetvā paraṁ paharitukāmo puriso viya attānameva paṭhamaṁ dahasi ceva duggandhañca karosī”ti.",
  "anya-e0101n9:70_0": "Evaṁ attano kammassakataṁ paccavekkhitvā parassapi evaṁ paccavekkhitabbā “esopi tava kujjhitvā kiṁ karissati?",
  "anya-e0101n9:70_1": "Nanu etassevetaṁ anatthāya saṁvattissati?",
  "anya-e0101n9:70_2": "Kammassako hi ayamāyasmā kammadāyādo…pe…",
  "anya-e0101n9:70_3": "yaṁ kammaṁ karissati, tassa dāyādo bhavissati.",
  "anya-e0101n9:70_4": "Idañcassa kammaṁ neva sammāsambodhiṁ, na paccekabodhiṁ, na sāvakabhūmiṁ, na brahmattasakkattacakkavattipadesarājādisampattīnaṁ aññataraṁ sampattiṁ sādhetuṁ samatthaṁ, atha kho sāsanato cāvetvā vighāsādādibhāvassa ceva nerayikādidukkhavisesānañcassa saṁvattanikamidaṁ kammaṁ.",
  "anya-e0101n9:70_5": "Svāyaṁ idaṁ karonto paṭivāte ṭhatvā paraṁ rajena okiritukāmo puriso viya attānaṁyeva okirati.",
  "anya-e0101n9:70_6": "Vuttañhetaṁ bhagavatā –",
  "anya-e0101n9:71_0": "“‘Yo appaduṭṭhassa narassa dussati,",
  "anya-e0101n9:72_0": "Suddhassa posassa anaṅgaṇassa;",
  "anya-e0101n9:73_0": "Tameva bālaṁ pacceti pāpaṁ,",
  "anya-e0101n9:74_0": "Sukhumo rajo paṭivātaṁva khitto”’ti. ;",
  "anya-e0101n9:75_0": "247.",
  "anya-e0101n9:75_1": "Sace panassa evaṁ kammassakatampi paccavekkhato neva vūpasammati, athānena satthu pubbacariyaguṇā anussaritabbā.",
  "anya-e0101n9:76_0": "Tatrāyaṁ paccavekkhaṇānayo –",
  "anya-e0101n9:76_1": "ambho pabbajita, nanu te satthā pubbeva sambodhā anabhisambuddho bodhisattopi samāno cattāri asaṅkhyeyyāni kappasatasahassañca pāramiyo pūrayamāno tattha tattha vadhakesupi paccatthikesu cittaṁ nappadūsesi.",
  "anya-e0101n9:76_2": "Seyyathidaṁ, sīlavajātake tāva attano deviyā paduṭṭhena pāpaamaccena ānītassa paṭirañño tiyojanasataṁ rajjaṁ gaṇhantassa nisedhanatthāya uṭṭhitānaṁ amaccānaṁ āvudhampi chupituṁ na adāsi.",
  "anya-e0101n9:76_3": "Puna saddhiṁ amaccasahassena āmakasusāne galappamāṇaṁ bhūmiṁ khaṇitvā nikhaññamāno cittappadosamattampi akatvā kuṇapakhādanatthaṁ āgatānaṁ siṅgālānaṁ paṁsuviyūhanaṁ nissāya purisakāraṁ katvā paṭiladdhajīvito yakkhānubhāvena attano sirigabbhaṁ oruyha sirisayane sayitaṁ paccatthikaṁ disvā kopaṁ akatvāva aññamaññaṁ sapathaṁ katvā taṁ mittaṭṭhāne ṭhapayitvā āha –",
  "anya-e0101n9:77_0": "“Āsīsetheva puriso, na nibbindeyya paṇḍito;",
  "anya-e0101n9:78_0": "Passāmi vohamattānaṁ, yathā icchiṁ tathā ahū”ti. ;",
  "anya-e0101n9:79_0": "Khantivādījātake dummedhena kāsiraññā “kiṁvādī tvaṁ samaṇā”ti puṭṭho “khantivādī nāmāha”nti vutte sakaṇṭakāhi kasāhi tāḷetvā hatthapādesu chijjamānesu kopamattampi nākāsi.",
  "anya-e0101n9:80_0": "Anacchariyañcetaṁ, yaṁ mahallako pabbajjūpagato evaṁ kareyya.",
  "anya-e0101n9:80_1": "Cūḷadhammapālajātake pana uttānaseyyakopi samāno –",
  "anya-e0101n9:81_0": "“Candanarasānulittā, bāhā chijjanti dhammapālassa;",
  "anya-e0101n9:82_0": "Dāyādassa pathabyā, pāṇā me deva rujjhantī”ti. ;",
  "anya-e0101n9:83_0": "Evaṁ vippalapamānāya mātuyā pitarā mahāpatāpena nāma raññā vaṁsakaḷīresu viya catūsu hatthapādesu chedāpitesu tāvatāpi santuṭṭhiṁ anāpajjitvā sīsamassa chindathāti āṇatte “ayaṁ dāni te cittapariggaṇhanakālo, idāni ambho dhammapāla, sīsacchedāṇāpake pitari, sīsacchedake purise, paridevamānāya mātari, attani cāti imesu catūsu samacitto hohī”ti daḷhaṁ samādānamadhiṭṭhāya paduṭṭhākāramattampi nākāsi.",
  "anya-e0101n9:84_0": "Idañcāpi anacchariyameva, yaṁ manussabhūto evamakāsi.",
  "anya-e0101n9:84_1": "Tiracchānabhūtopi pana chaddanto nāma vāraṇo hutvā visappitena sallena nābhiyaṁ viddhopi tāva anatthakārimhi luddake cittaṁ nappadūsesi. Yathāha –",
  "anya-e0101n9:85_0": "“Samappito puthusallena nāgo,",
  "anya-e0101n9:86_0": "Aduṭṭhacitto luddakaṁ ajjhabhāsi;",
  "anya-e0101n9:87_0": "Kimatthayaṁ kissa vā samma hetu,",
  "anya-e0101n9:88_0": "Mamaṁ vadhī kassa vāyaṁ payogo”ti. ;",
  "anya-e0101n9:89_0": "Evaṁ vatvā ca kāsirañño mahesiyā tava dantānamatthāya pesitomhi bhadanteti vutte tassā manorathaṁ pūrento chabbaṇṇarasminiccharaṇasamujjalitacārusobhe attano dante chetvā adāsi.",
  "anya-e0101n9:90_0": "Mahākapi hutvā attanāyeva pabbatapapātato uddharitena purisena –",
  "anya-e0101n9:91_0": "“Bhakkho ayaṁ manussānaṁ, yathevaññe vane migā;",
  "anya-e0101n9:92_0": "Yaṁnūnimaṁ vadhitvāna, chāto khādeyya vānaraṁ.",
  "anya-e0101n9:93_0": "“Āhitova gamissāmi, maṁsamādāya sambalaṁ;",
  "anya-e0101n9:94_0": "Kantāraṁ nittharissāmi, pātheyyaṁ me bhavissatī”ti. ; –",
  "anya-e0101n9:95_0": "Evaṁ cintetvā silaṁ ukkhipitvā matthake sampadālite assupuṇṇehi nettehi taṁ purisaṁ udikkhamāno –",
  "anya-e0101n9:96_0": "“Mā ayyosi me bhadante, tvaṁ nāmetādisaṁ kari;",
  "anya-e0101n9:97_0": "Tvaṁ khosi nāma dīghāvu, aññaṁ vāretumarahasī”ti. ; –",
  "anya-e0101n9:98_0": "Vatvā tasmiṁ purise cittaṁ appadūsetvā attano ca dukkhaṁ acintetvā tameva purisaṁ khemantabhūmiṁ sampāpesi.",
  "anya-e0101n9:99_0": "Bhūridatto nāma nāgarājā hutvā uposathaṅgāni adhiṭṭhāya vammikamuddhani sayamāno kappuṭṭhānaggisadisena osadhena sakalasarīre siñciyamānopi peḷāya pakkhipitvā sakalajambudīpe kīḷāpiyamānopi tasmiṁ brāhmaṇe manopadosamattampi na akāsi. Yathāha –",
  "anya-e0101n9:100_0": "“Peḷāya pakkhipantepi, maddantepi ca pāṇinā;",
  "anya-e0101n9:101_0": "Alampāne na kuppāmi, sīlakhaṇḍabhayā mamā”ti. ;",
  "anya-e0101n9:102_0": "Campeyyopi nāgarājā hutvā ahituṇḍikena viheṭhiyamāno manopadosamattampi nuppādesi. Yathāha –",
  "anya-e0101n9:103_0": "“Tadāpi maṁ dhammacāriṁ, upavutthauposathaṁ;",
  "anya-e0101n9:104_0": "Ahituṇḍiko gahetvāna, rājadvāramhi kīḷati.",
  "anya-e0101n9:105_0": "“Yaṁ so vaṇṇaṁ cintayati, nīlaṁ pītaṁ va lohitaṁ;",
  "anya-e0101n9:106_0": "Tassa cittānuvattanto, homi cintitasannibho.",
  "anya-e0101n9:107_0": "“Thalaṁ kareyyaṁ udakaṁ, udakampi thalaṁ kare;",
  "anya-e0101n9:108_0": "Yadihaṁ tassa kuppeyyaṁ, khaṇena chārikaṁ kare.",
  "anya-e0101n9:109_0": "“Yadi cittavasī hessaṁ, parihāyissāmi sīlato;",
  "anya-e0101n9:110_0": "Sīlena parihīnassa, uttamattho na sijjhatī”ti. ;",
  "anya-e0101n9:111_0": "Saṅkhapālanāgarājā hutvā tikhiṇāhi sattīhi aṭṭhasu ṭhānesu ovijjhitvā pahāramukhehi sakaṇṭakā latāyo pavesetvā nāsāya daḷhaṁ rajjuṁ pakkhipitvā soḷasahi bhojaputtehi kājenādāya vayhamāno dharaṇītale ghaṁsiyamānasarīro mahantaṁ dukkhaṁ paccanubhonto kujjhitvā olokitamatteneva sabbe bhojaputte bhasmaṁ kātuṁ samatthopi samāno cakkhuṁ ummīletvā paduṭṭhākāramattampi na akāsi.",
  "anya-e0101n9:112_0": "Yathāha –",
  "anya-e0101n9:113_0": "“Cātuddasiṁ pañcadasiñcaḷāra,",
  "anya-e0101n9:114_0": "Uposathaṁ niccamupāvasāmi;",
  "anya-e0101n9:115_0": "Athāgamuṁ soḷasa bhojaputtā,",
  "anya-e0101n9:116_0": "Rajjuṁ gahetvāna daḷhañca pāsaṁ.",
  "anya-e0101n9:117_0": "“Bhetvāna nāsaṁ atikassa rajjuṁ,",
  "anya-e0101n9:118_0": "Nayiṁsu maṁ samparigayha luddā;",
  "anya-e0101n9:119_0": "Etādisaṁ dukkhamahaṁ titikkhaṁ,",
  "anya-e0101n9:120_0": "Uposathaṁ appaṭikopayanto”ti. ;",
  "anya-e0101n9:121_0": "Na kevalañca etāneva, aññānipi mātuposakajātakādīsu anekāni acchariyāni akāsi.",
  "anya-e0101n9:121_1": "Tassa te idāni sabbaññutaṁ pattaṁ sadevaloke kenaci appaṭisamakhantiguṇaṁ taṁ bhagavantaṁ satthāraṁ apadisato paṭighacittaṁ nāma uppādetuṁ ativiya ayuttaṁ appatirūpanti.",
  "anya-e0101n9:122_0": "248.",
  "anya-e0101n9:122_1": "Sace panassa evaṁ satthu pubbacaritaguṇaṁ paccavekkhatopi dīgharattaṁ kilesānaṁ dāsabyaṁ upagatassa neva taṁ paṭighaṁ vūpasammati, athānena anamataggiyāni paccavekkhitabbāni.",
  "anya-e0101n9:122_2": "Tatra hi vuttaṁ –",
  "anya-e0101n9:123_0": "“Na so, bhikkhave, satto sulabharūpo, yo na mātābhūtapubbo, yo na pitābhūtapubbo, yo na bhātā, yo na bhaginī, yo na putto, yo na dhītābhūtapubbā”ti.",
  "anya-e0101n9:124_0": "Tasmā tasmiṁ puggale evaṁ cittaṁ uppādetabbaṁ, “ayaṁ kira me atīte mātā hutvā dasamāse kucchiyā pariharitvā muttakarīsakheḷasiṅghāṇikādīni haricandanaṁ viya ajigucchamānā apanetvā ure naccāpentī aṅgena pariharamānā posesi, pitā hutvā ajapathasaṅkupathādīni gantvā vāṇijjaṁ payojayamāno mayhamatthāya jīvitampi pariccajitvā ubhatobyūḷhe saṅgāme pavisitvā nāvāya mahāsamuddaṁ pakkhanditvā aññāni ca dukkarāni karitvā ‘puttake posessāmī’ti tehi tehi upāyehi dhanaṁ saṁharitvā maṁ posesi.",
  "anya-e0101n9:124_1": "Bhātā, bhaginī, putto, dhītā ca hutvāpi idañcidañcupakāraṁ akāsīti tatra me nappatirūpaṁ manaṁ padūsetu”nti.",
  "anya-e0101n9:125_0": "249.",
  "anya-e0101n9:125_1": "Sace pana evampi cittaṁ nibbāpetuṁ na sakkotiyeva, athānena evaṁ mettānisaṁsā paccavekkhitabbā –",
  "anya-e0101n9:125_2": "“ambho pabbajita, nanu vuttaṁ bhagavatā –",
  "anya-e0101n9:126_0": "‘Mettāya kho, bhikkhave, cetovimuttiyā āsevitāya bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya ekādasānisaṁsā pāṭikaṅkhā.",
  "anya-e0101n9:126_1": "Katame ekādasa?",
  "anya-e0101n9:126_2": "Sukhaṁ supati, sukhaṁ paṭibujjhati, na pāpakaṁ supinaṁ passati, manussānaṁ piyo hoti, amanussānaṁ piyo hoti, devatā rakkhanti, nāssa aggi vā visaṁ vā satthaṁ vā kamati, tuvaṭaṁ cittaṁ samādhiyati, mukhavaṇṇo pasīdati, asammūḷho kālaṅkaroti, uttarimappaṭivijjhanto brahmalokūpago hotī’ti.",
  "anya-e0101n9:127_0": "“Sace tvaṁ idaṁ cittaṁ na nibbāpessasi, imehi ānisaṁsehi paribāhiro bhavissasī”ti.",
  "anya-e0101n9:128_0": "250.",
  "anya-e0101n9:128_1": "Evampi nibbāpetuṁ asakkontena pana dhātuvinibbhogo kātabbo. Kathaṁ?",
  "anya-e0101n9:128_2": "“Ambho pabbajita, tvaṁ etassa kujjhamāno kassa kujjhasi?",
  "anya-e0101n9:128_3": "Kiṁ kesānaṁ kujjhasi, udāhu lomānaṁ, nakhānaṁ…pe…",
  "anya-e0101n9:128_4": "muttassa kujjhasi?",
  "anya-e0101n9:128_5": "Atha vā pana kesādīsu pathavīdhātuyā kujjhasi, āpodhātuyā, tejodhātuyā, vāyodhātuyā kujjhasi?",
  "anya-e0101n9:128_6": "Ye vā pañcakkhandhe dvādasāyatanāni aṭṭhārasa dhātuyo upādāya ayamāyasmā itthannāmoti vuccati, tesu kiṁ rūpakkhandhassa kujjhasi, udāhu vedanā saññā saṅkhāraviññāṇakkhandhassa kujjhasi?",
  "anya-e0101n9:128_7": "Kiṁ vā cakkhāyatanassa kujjhasi, kiṁ rūpāyatanassa kujjhasi…pe…",
  "anya-e0101n9:128_8": "kiṁ manāyatanassa kujjhasi, kiṁ dhammāyatanassa kujjhasi?",
  "anya-e0101n9:128_9": "Kiṁ vā cakkhudhātuyā kujjhasi, kiṁ rūpadhātuyā, kiṁ cakkhuviññāṇadhātuyā…pe…",
  "anya-e0101n9:128_10": "kiṁ manodhātuyā, kiṁ dhammadhātuyā, kiṁ manoviññāṇadhātuyā”ti?",
  "anya-e0101n9:128_11": "Evañhi dhātuvinibbhogaṁ karoto āragge sāsapassa viya ākāse cittakammassa viya ca kodhassa patiṭṭhānaṭṭhānaṁ na hoti.",
  "anya-e0101n9:129_0": "251.",
  "anya-e0101n9:129_1": "Dhātuvinibbhogaṁ pana kātuṁ asakkontena dānasaṁvibhāgo kātabbo.",
  "anya-e0101n9:129_2": "Attano santakaṁ parassa dātabbaṁ, parassa santakaṁ attanā gahetabbaṁ.",
  "anya-e0101n9:129_3": "Sace pana paro bhinnājīvo hoti aparibhogārahaparikkhāro, attano santakameva dātabbaṁ.",
  "anya-e0101n9:129_4": "Tassevaṁ karoto ekanteneva tasmiṁ puggale āghāto vūpasammati.",
  "anya-e0101n9:129_5": "Itarassa ca atītajātito paṭṭhāya anubandhopi kodho taṅkhaṇaññeva vūpasammati, cittalapabbatavihāre tikkhattuṁ vuṭṭhāpitasenāsanena piṇḍapātikattherena “ayaṁ, bhante, aṭṭhakahāpaṇagghanako patto mama mātarā upāsikāya dinno dhammiyalābho, mahāupāsikāya puññalābhaṁ karothā”ti vatvā dinnaṁ pattaṁ laddhamahātherassa viya.",
  "anya-e0101n9:129_6": "Evaṁ mahānubhāvametaṁ dānaṁ nāma.",
  "anya-e0101n9:129_7": "Vuttampi cetaṁ –",
  "anya-e0101n9:130_0": "“Adantadamanaṁ dānaṁ, dānaṁ sabbatthasādhakaṁ;",
  "anya-e0101n9:131_0": "Dānena piyavācāya, unnamanti namanti cā”ti.",
  "anya-e0101n9:132_0": "252.",
  "anya-e0101n9:132_1": "Tassevaṁ verīpuggale vūpasantapaṭighassa yathā piyātippiyasahāyakamajjhattesu, evaṁ tasmimpi mettāvasena cittaṁ pavattati.",
  "anya-e0101n9:132_2": "Athānena punappunaṁ mettāyantena attani piyapuggale majjhatte verīpuggaleti catūsu janesu samacittataṁ sampādentena sīmāsambhedo kātabbo.",
  "anya-e0101n9:132_3": "Tassidaṁ lakkhaṇaṁ, sace imasmiṁ puggale piyamajjhattaverīhi saddhiṁ attacatutthe ekasmiṁ padese nisinne corā āgantvā “bhante, ekaṁ bhikkhuṁ amhākaṁ dethā”ti vatvā “kiṁ kāraṇā”ti vutte “taṁ māretvā galalohitaṁ gahetvā balikaraṇatthāyā”ti vadeyyuṁ, tatra ceso bhikkhu “asukaṁ vā asukaṁ vā gaṇhantū”ti cinteyya, akatova hoti sīmāsambhedo.",
  "anya-e0101n9:132_4": "Sacepi “maṁ gaṇhantu, mā ime tayo”tipi cinteyya, akatova hoti sīmāsambhedo. Kasmā?",
  "anya-e0101n9:132_5": "Yassa yassa hi gahaṇamicchati, tassa tassa ahitesī hoti, itaresaṁyeva hitesī hoti.",
  "anya-e0101n9:133_0": "Yadā pana catunnaṁ janānamantare ekampi corānaṁ dātabbaṁ na passati, attani ca tesu ca tīsu janesu samameva cittaṁ pavatteti, kato hoti sīmāsambhedo.",
  "anya-e0101n9:133_1": "Tenāhu porāṇā –",
  "anya-e0101n9:134_0": "“Attani hitamajjhatte, ahite ca catubbidhe;",
  "anya-e0101n9:135_0": "Yadā passati nānattaṁ, hitacittova pāṇinaṁ.",
  "anya-e0101n9:136_0": "“Na nikāmalābhī mettāya, kusalīti pavuccati;",
  "anya-e0101n9:137_0": "Yadā catasso sīmāyo, sambhinnā honti bhikkhuno.",
  "anya-e0101n9:138_0": "“Samaṁ pharati mettāya, sabbalokaṁ sadevakaṁ;",
  "anya-e0101n9:139_0": "Mahāviseso purimena, yassa sīmā na ñāyatī”ti.",
  "anya-e0101n9:140_0": "253.",
  "anya-e0101n9:140_1": "Evaṁ sīmāsambhedasamakālameva ca iminā bhikkhunā nimittañca upacārañca laddhaṁ hoti.",
  "anya-e0101n9:140_2": "Sīmāsambhede pana kate tameva nimittaṁ āsevanto bhāvento bahulīkaronto appakasireneva pathavīkasiṇe vuttanayeneva appanaṁ pāpuṇāti.",
  "anya-e0101n9:141_0": "Ettāvatānena adhigataṁ hoti pañcaṅgavippahīnaṁ pañcaṅgasamannāgataṁ tividhakalyāṇaṁ dasalakkhaṇasampannaṁ paṭhamajjhānaṁ mettāsahagataṁ.",
  "anya-e0101n9:141_1": "Adhigate ca tasmiṁ tadeva nimittaṁ āsevanto bhāvento bahulīkaronto anupubbena catukkanaye dutiyatatiyajjhānāni, pañcakanaye dutiyatatiyacatutthajjhānāni ca pāpuṇāti.",
  "anya-e0101n9:142_0": "So hi paṭhamajjhānādīnaṁ aññataravasena mettāsahagatena cetasā ekaṁ disaṁ pharitvā viharati.",
  "anya-e0101n9:142_1": "Tathā dutiyaṁ, tathā tatiyaṁ, tathā catutthaṁ.",
  "anya-e0101n9:142_2": "Iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena cetasā vipulena mahaggatena appamāṇena averena abyāpajjena pharitvā viharati.",
  "anya-e0101n9:142_3": "Paṭhamajjhānādivasena appanāppattacittasseva hi ayaṁ vikubbanā sampajjati.",
  "anya-e0101n9:143_0": "254.",
  "anya-e0101n9:143_1": "Ettha ca mettāsahagatenāti mettāya samannāgatena.",
  "anya-e0101n9:143_2": "Cetasāti cittena.",
  "anya-e0101n9:143_3": "Ekaṁ disanti ekamekissā disāya paṭhamapariggahitaṁ sattaṁ upādāya ekadisāpariyāpannasattapharaṇavasena vuttaṁ.",
  "anya-e0101n9:143_4": "Pharitvāti phusitvā ārammaṇaṁ katvā.",
  "anya-e0101n9:143_5": "Viharatīti brahmavihārādhiṭṭhitaṁ iriyāpathavihāraṁ pavatteti.",
  "anya-e0101n9:143_6": "Tathā dutiyanti yathā puratthimādīsu disāsu yaṁkiñci ekaṁ disaṁ pharitvā viharati, tatheva tadanantaraṁ dutiyaṁ tatiyaṁ catutthañcāti attho.",
  "anya-e0101n9:143_7": "Iti uddhanti eteneva nayena uparimaṁ disanti vuttaṁ hoti.",
  "anya-e0101n9:143_8": "Adho tiriyanti adhodisampi tiriyaṁdisampi evameva.",
  "anya-e0101n9:143_9": "Tattha ca adhoti heṭṭhā.",
  "anya-e0101n9:143_10": "Tiriyanti anudisāsu.",
  "anya-e0101n9:143_11": "Evaṁ sabbadisāsu assamaṇḍale assamiva mettāsahagataṁ cittaṁ sāretipi paccāsāretipīti.",
  "anya-e0101n9:143_12": "Ettāvatā ekaṁ disaṁ pariggahetvā odhiso mettāpharaṇaṁ dassitaṁ.",
  "anya-e0101n9:144_0": "Sabbadhītiādi pana anodhiso dassanatthaṁ vuttaṁ.",
  "anya-e0101n9:144_1": "Tattha sabbadhīti sabbattha.",
  "anya-e0101n9:144_2": "Sabbattatāyāti sabbesu hīnamajjhimukkaṭṭhamittasapattamajjhattādippabhedesu attatāya.",
  "anya-e0101n9:144_3": "“Ayaṁ parasatto”ti vibhāgaṁ akatvā attasamatāyāti vuttaṁ hoti.",
  "anya-e0101n9:144_4": "Atha vā sabbattatāyāti sabbena cittabhāgena īsakampi bahi avikkhipamānoti vuttaṁ hoti.",
  "anya-e0101n9:144_5": "Sabbāvantanti sabbasattavantaṁ, sabbasattayuttanti attho.",
  "anya-e0101n9:144_6": "Lokanti sattalokaṁ.",
  "anya-e0101n9:144_7": "Vipulenātievamādipariyāyadassanato panettha puna mettāsahagatenāti vuttaṁ.",
  "anya-e0101n9:144_8": "Yasmā vā ettha odhiso pharaṇe viya puna tathāsaddo itisaddo vā na vutto, tasmā puna mettāsahagatena cetasāti vuttaṁ.",
  "anya-e0101n9:144_9": "Nigamavasena vā etaṁ vuttaṁ.",
  "anya-e0101n9:144_10": "Vipulenāti ettha ca pharaṇavasena vipulatā daṭṭhabbā.",
  "anya-e0101n9:144_11": "Bhūmivasena pana etaṁ mahaggataṁ paguṇavasena ca appamāṇasattārammaṇavasena ca appamāṇaṁ, byāpādapaccatthikappahānena averaṁ, domanassappahānato abyāpajjaṁ, niddukkhanti vuttaṁ hoti.",
  "anya-e0101n9:144_12": "Ayaṁ mettāsahagatena cetasātiādinā nayena vuttāya vikubbanāya attho.",
  "anya-e0101n9:145_0": "255.",
  "anya-e0101n9:145_1": "Yathā cāyaṁ appanāppattacittasseva vikubbanā sampajjati, tathā yampi paṭisambhidāyaṁ “pañcahākārehi anodhisopharaṇā mettācetovimutti, sattahākārehi odhisopharaṇā mettā cetovimutti, dasahākārehi disāpharaṇā mettā cetovimuttī”ti vuttaṁ, tampi appanāppattacittasseva sampajjatīti veditabbaṁ.",
  "anya-e0101n9:146_0": "Tattha ca sabbe sattā averā abyāpajjā anīghā sukhī attānaṁ pariharantu, sabbe pāṇā, sabbe bhūtā, sabbe puggalā, sabbe attabhāvapariyāpannā averā…pe…",
  "anya-e0101n9:146_1": "pariharantūti imehi pañcahākārehi anodhisopharaṇā mettā cetovimutti veditabbā.",
  "anya-e0101n9:147_0": "Sabbā itthiyo averā…pe…",
  "anya-e0101n9:147_1": "attānaṁ pariharantu, sabbe purisā, sabbe ariyā, sabbe anariyā, sabbe devā, sabbe manussā, sabbe vinipātikā averā…pe…",
  "anya-e0101n9:147_2": "pariharantūti imehi sattahākārehi odhisopharaṇā mettā cetovimutti veditabbā.",
  "anya-e0101n9:148_0": "Sabbe puratthimāya disāya sattā averā…pe…",
  "anya-e0101n9:148_1": "attānaṁ pariharantu.",
  "anya-e0101n9:148_2": "Sabbe pacchimāya disāya, sabbe uttarāya disāya, sabbe dakkhiṇāya disāya, sabbe puratthimāya anudisāya, sabbe pacchimāya anudisāya, sabbe uttarāya anudisāya, sabbe dakkhiṇāya anudisāya, sabbe heṭṭhimāya disāya, sabbe uparimāya disāya sattā averā…pe…",
  "anya-e0101n9:148_3": "pariharantu.",
  "anya-e0101n9:148_4": "Sabbe puratthimāya disāya pāṇā, bhūtā, puggalā, attabhāvapariyāpannā, averā…pe…",
  "anya-e0101n9:148_5": "pariharantu.",
  "anya-e0101n9:148_6": "Sabbā puratthimāya disāya itthiyo, sabbe purisā, ariyā, anariyā, devā, manussā, vinipātikā averā…pe…",
  "anya-e0101n9:148_7": "pariharantu.",
  "anya-e0101n9:148_8": "Sabbā pacchimāya disāya, uttarāya, dakkhiṇāya, puratthimāya anudisāya, pacchimāya, uttarāya, dakkhiṇāya anudisāya, heṭṭhimāya disāya, uparimāya disāya itthiyo…pe…",
  "anya-e0101n9:148_9": "vinipātikā averā abyāpajjā anīghā sukhī attānaṁ pariharantūti imehi dasahākārehi disāpharaṇā mettā cetovimutti veditabbā.",
  "anya-e0101n9:149_0": "256.",
  "anya-e0101n9:149_1": "Tattha sabbeti anavasesapariyādānametaṁ.",
  "anya-e0101n9:149_2": "Sattāti rūpādīsu khandhesu chandarāgena sattā visattāti sattā.",
  "anya-e0101n9:149_3": "Vuttañhetaṁ bhagavatā –",
  "anya-e0101n9:150_0": "“Rūpe kho, rādha, yo chando yo rāgo yā nandī yā taṇhā, tatra satto, tatra visatto, tasmā sattoti vuccati…",
  "anya-e0101n9:150_1": "vedanāya… saññāya…",
  "anya-e0101n9:150_2": "saṅkhāresu…",
  "anya-e0101n9:150_3": "viññāṇe yo chando yo rāgo yā nandī yā taṇhā, tatra satto, tatra visatto, tasmā sattoti vuccatī”ti.",
  "anya-e0101n9:151_0": "Ruḷhīsaddena pana vītarāgesupi ayaṁ vohāro vattatiyeva, vilīvamayepi bījanivisese tālavaṇṭavohāro viya.",
  "anya-e0101n9:151_1": "Akkharacintakā pana atthaṁ avicāretvā nāmamattametanti icchanti.",
  "anya-e0101n9:151_2": "Yepi atthaṁ vicārenti, te satvayogena sattāti icchanti.",
  "anya-e0101n9:152_0": "Pāṇanatāya pāṇā, assāsapassāsāyattavuttitāyāti attho.",
  "anya-e0101n9:152_1": "Bhūtattā bhūtā, saṁbhūtattā abhinibbattattāti attho.",
  "anya-e0101n9:152_2": "Punti vuccati nirayo.",
  "anya-e0101n9:152_3": "Tasmiṁ galantīti puggalā, gacchantīti attho.",
  "anya-e0101n9:152_4": "Attabhāvo vuccati sarīraṁ.",
  "anya-e0101n9:152_5": "Khandhapañcakameva vā, tamupādāya paññattimattasambhavato.",
  "anya-e0101n9:152_6": "Tasmiṁ attabhāve pariyāpannāti attabhāvapariyāpannā.",
  "anya-e0101n9:152_7": "Pariyāpannāti paricchinnā, antogadhāti attho.",
  "anya-e0101n9:153_0": "Yathā ca sattāti vacanaṁ, evaṁ sesānipi ruḷhīvasena āropetvā sabbānetāni sabbasattavevacanānīti veditabbāni.",
  "anya-e0101n9:153_1": "Kāmañca aññānipi sabbe jantū sabbe jīvātiādīni sabbasattavevacanāni atthi, pākaṭavasena pana imāneva pañca gahetvā “pañcahākārehi anodhisopharaṇā mettā cetovimuttī”ti vuttaṁ.",
  "anya-e0101n9:154_0": "Ye pana sattā pāṇātiādīnaṁ na kevalaṁ vacanamattatova, atha kho atthatopi nānattameva iccheyyuṁ, tesaṁ anodhisopharaṇā virujjhati, tasmā tathā atthaṁ agahetvā imesu pañcasu ākāresu aññataravasena anodhiso mettā pharitabbā.",
  "anya-e0101n9:155_0": "257.",
  "anya-e0101n9:155_1": "Ettha ca sabbe sattā averā hontūti ayamekā appanā.",
  "anya-e0101n9:155_2": "Abyāpajjā hontūti ayamekā appanā.",
  "anya-e0101n9:155_3": "Abyāpajjāti byāpādarahitā.",
  "anya-e0101n9:155_4": "Anīghā hontūti ayamekā appanā.",
  "anya-e0101n9:155_5": "Anīghāti niddukkhā.",
  "anya-e0101n9:155_6": "Sukhī attānaṁ pariharantūti ayamekā appanā.",
  "anya-e0101n9:155_7": "Tasmā imesupi padesu yaṁ yaṁ pākaṭaṁ hoti, tassa tassa vasena mettā pharitabbā.",
  "anya-e0101n9:155_8": "Iti pañcasu ākāresu catunnaṁ appanānaṁ vasena anodhisopharaṇe vīsati appanā honti.",
  "anya-e0101n9:156_0": "Odhisopharaṇe pana sattasu ākāresu catunnaṁ vasena aṭṭhavīsati.",
  "anya-e0101n9:156_1": "Ettha ca itthiyo purisāti liṅgavasena vuttaṁ.",
  "anya-e0101n9:156_2": "Ariyā anariyāti ariyaputhujjanavasena.",
  "anya-e0101n9:156_3": "Devā manussā vinipātikāti upapattivasena.",
  "anya-e0101n9:157_0": "Disāpharaṇe pana sabbe puratthimāya disāya sattātiādinā nayena ekamekissā disāya vīsati vīsati katvā dvesatāni, sabbā puratthimāya disāya itthiyotiādinā nayena ekamekissā disāya aṭṭhavīsati aṭṭhavīsati katvā asīti dvesatānīti cattāri satāni asīti ca appanā.",
  "anya-e0101n9:157_1": "Iti sabbānipi paṭisambhidāyaṁ vuttāni aṭṭhavīsādhikāni pañca appanāsatānīti.",
  "anya-e0101n9:158_0": "Iti etāsu appanāsu yassa kassaci vasena mettaṁ cetovimuttiṁ bhāvetvā ayaṁ yogāvacaro “sukhaṁ supatī”tiādinā nayena vutte ekādasānisaṁse paṭilabhati.",
  "anya-e0101n9:159_0": "258.",
  "anya-e0101n9:159_1": "Tattha sukhaṁ supatīti yathā sesā janā samparivattamānā kākacchamānā dukkhaṁ supanti, evaṁ asupitvā sukhaṁ supati.",
  "anya-e0101n9:159_2": "Niddaṁ okkantopi samāpattiṁ samāpanno viya hoti.",
  "anya-e0101n9:160_0": "Sukhaṁ paṭibujjhatīti yathā aññe nitthunantā vijambhantā samparivattantā dukkhaṁ paṭibujjhanti, evaṁ appaṭibujjhitvā vikasamānamiva padumaṁ sukhaṁ nibbikāraṁ paṭibujjhati.",
  "anya-e0101n9:161_0": "Napāpakaṁ supinaṁ passatīti supinaṁ passantopi bhaddakameva supinaṁ passati, cetiyaṁ vandanto viya pūjaṁ karonto viya dhammaṁ suṇanto viya ca hoti.",
  "anya-e0101n9:161_1": "Yathā pana aññe attānaṁ corehi samparivāritaṁ viya vāḷehi upaddutaṁ viya papāte patantaṁ viya ca passanti, evaṁ pāpakaṁ supinaṁ na passati.",
  "anya-e0101n9:162_0": "Manussānaṁ piyo hotīti ure āmuttamuttāhāro viya sīse piḷandhamālā viya ca manussānaṁ piyo hoti manāpo.",
  "anya-e0101n9:163_0": "Amanussānaṁ piyo hotīti yatheva manussānaṁ, evaṁ amanussānampi piyo hoti visākhatthero viya.",
  "anya-e0101n9:164_0": "So kira pāṭaliputte kuṭumbiyo ahosi.",
  "anya-e0101n9:164_1": "So tattheva vasamāno assosi “tambapaṇṇidīpo kira cetiyamālālaṅkato kāsāvapajjoto icchiticchitaṭṭhāneyeva ettha sakkā nisīdituṁ vā nipajjituṁ vā utusappāyaṁ senāsanasappāyaṁ puggalasappāyaṁ dhammassavanasappāyanti sabbamettha sulabha”nti.",
  "anya-e0101n9:165_0": "So attano bhogakkhandhaṁ puttadārassa niyyādetvā dussante baddhena ekakahāpaṇeneva gharā nikkhamitvā samuddatīre nāvaṁ udikkhamāno ekamāsaṁ vasi.",
  "anya-e0101n9:165_1": "So vohārakusalatāya imasmiṁ ṭhāne bhaṇḍaṁ kiṇitvā asukasmiṁ vikkiṇanto dhammikāya vaṇijjāya tenevantaramāsena sahassaṁ abhisaṁhari.",
  "anya-e0101n9:165_2": "Anupubbena mahāvihāraṁ āgantvā pabbajjaṁ yāci.",
  "anya-e0101n9:166_0": "So pabbājanatthāya sīmaṁ nīto taṁ sahassatthavikaṁ ovaṭṭikantarena bhūmiyaṁ pātesi.",
  "anya-e0101n9:166_1": "“Kimeta”nti ca vutte “kahāpaṇasahassaṁ, bhante”ti vatvā “upāsaka, pabbajitakālato paṭṭhāya na sakkā vicāretuṁ, idānevetaṁ vicārehī”ti vutte “visākhassa pabbajjaṭṭhānamāgatā mā rittahatthā gamiṁsū”ti muñcitvā sīmāmāḷake vippakiritvā pabbajitvā upasampanno.",
  "anya-e0101n9:167_0": "So pañcavasso hutvā dvemātikā paguṇā katvā pavāretvā attano sappāyaṁ kammaṭṭhānaṁ gahetvā ekekasmiṁ vihāre cattāro māse katvā samappavattavāsaṁ vasamāno cari.",
  "anya-e0101n9:167_1": "Evaṁ caramāno –",
  "anya-e0101n9:168_0": "Vanantare ṭhito thero, visākho gajjamānako;",
  "anya-e0101n9:169_0": "Attano guṇamesanto, imamatthaṁ abhāsatha.",
  "anya-e0101n9:170_0": "“Yāvatā upasampanno, yāvatā idha āgato;",
  "anya-e0101n9:171_0": "Etthantare khalitaṁ natthi, aho lābhā te mārisā”ti.",
  "anya-e0101n9:172_0": "So cittalapabbatavihāraṁ gacchanto dvedhā pathaṁ patvā “ayaṁ nu kho maggo udāhu aya”nti cintayanto aṭṭhāsi.",
  "anya-e0101n9:172_1": "Athassa pabbate adhivatthā devatā hatthaṁ pasāretvā “esa maggo”ti vatvā dasseti.",
  "anya-e0101n9:172_2": "So cittalapabbatavihāraṁ gantvā tattha cattāro māse vasitvā paccūse gamissāmīti cintetvā nipajji.",
  "anya-e0101n9:172_3": "Caṅkamasīse maṇilarukkhe adhivatthā devatā sopānaphalake nisīditvā parodi.",
  "anya-e0101n9:173_0": "Thero “ko eso”ti āha.",
  "anya-e0101n9:173_1": "Ahaṁ, bhante, maṇiliyāti.",
  "anya-e0101n9:173_2": "Kissa rodasīti?",
  "anya-e0101n9:173_3": "Tumhākaṁ gamanaṁ paṭiccāti.",
  "anya-e0101n9:173_4": "Mayi idha vasante tumhākaṁ ko guṇoti?",
  "anya-e0101n9:173_5": "Tumhesu, bhante, idha vasantesu amanussā aññamaññaṁ mettaṁ paṭilabhanti, te dāni tumhesu gatesu kalahaṁ karissanti, duṭṭhullampi kathayissantīti.",
  "anya-e0101n9:173_6": "Thero “sace mayi idha vasante tumhākaṁ phāsuvihāro hoti, sundara”nti vatvā aññepi cattāro māse tattheva vasitvā puna tatheva gamanacittaṁ uppādesi.",
  "anya-e0101n9:173_7": "Devatāpi puna tatheva parodi.",
  "anya-e0101n9:173_8": "Etenevupāyena thero tattheva vasitvā tattheva parinibbāyīti evaṁ mettāvihārī bhikkhu amanussānaṁ piyo hoti.",
  "anya-e0101n9:174_0": "Devatā rakkhantīti puttamiva mātāpitaro devatā rakkhanti.",
  "anya-e0101n9:175_0": "Nāssaaggi vā visaṁ vā satthaṁ vā kamatīti mettāvihārissa kāye uttarāya upāsikāya viya aggi vā, saṁyuttabhāṇakacūḷasivattherasseva visaṁ vā, saṁkiccasāmaṇerasseva satthaṁ vā na kamati, na pavisati.",
  "anya-e0101n9:175_1": "Nāssa kāyaṁ vikopetīti vuttaṁ hoti.",
  "anya-e0101n9:175_2": "Dhenuvatthumpi cettha kathayanti.",
  "anya-e0101n9:175_3": "Ekā kira dhenu vacchakassa khīradhāraṁ muñcamānā aṭṭhāsi.",
  "anya-e0101n9:175_4": "Eko luddako taṁ vijjhissāmīti hatthena samparivattetvā dīghadaṇḍasattiṁ muñci.",
  "anya-e0101n9:175_5": "Sā tassā sarīraṁ āhacca tālapaṇṇaṁ viya pavaṭṭamānā gatā, neva upacārabalena, na appanābalena, kevalaṁ vacchake balavapiyacittatāya.",
  "anya-e0101n9:175_6": "Evaṁ mahānubhāvā mettāti.",
  "anya-e0101n9:176_0": "Tuvaṭaṁ cittaṁ samādhiyatīti mettāvihārino khippameva cittaṁ samādhiyati, natthi tassa dandhāyitattaṁ.",
  "anya-e0101n9:177_0": "Mukhavaṇṇo vippasīdatīti bandhanā pavuttaṁ tālapakkaṁ viya cassa vippasannavaṇṇaṁ mukhaṁ hoti.",
  "anya-e0101n9:178_0": "Asammūḷho kālaṅkarotīti mettāvihārino sammohamaraṇaṁ nāma natthi, asammūḷhova niddaṁ okkamanto viya kālaṁ karoti.",
  "anya-e0101n9:179_0": "Uttarimappaṭivijjhantoti mettāsamāpattito uttariṁ arahattaṁ adhigantuṁ asakkonto ito cavitvā suttappabuddho viya brahmalokamupapajjatīti.",
  "anya-e0101n9:180_0": "Ayaṁ mettābhāvanāyaṁ vitthārakathā.",
  "anya-e0101n9:181_0": "Karuṇābhāvanākathā",
  "anya-e0101n9:182_0": "259.",
  "anya-e0101n9:182_1": "Karuṇaṁ bhāvetukāmena pana nikkaruṇatāya ādīnavaṁ karuṇāya ca ānisaṁsaṁ paccavekkhitvā karuṇābhāvanā ārabhitabbā.",
  "anya-e0101n9:182_2": "Tañca pana ārabhantena paṭhamaṁ piyapuggalādīsu na ārabhitabbā.",
  "anya-e0101n9:182_3": "Piyo hi piyaṭṭhāneyeva tiṭṭhati.",
  "anya-e0101n9:182_4": "Atippiyasahāyako atippiyasahāyakaṭṭhāneyeva.",
  "anya-e0101n9:182_5": "Majjhatto majjhattaṭṭhāneyeva.",
  "anya-e0101n9:182_6": "Appiyo appiyaṭṭhāneyeva.",
  "anya-e0101n9:182_7": "Verī veriṭṭhāneyeva tiṭṭhati.",
  "anya-e0101n9:182_8": "Liṅgavisabhāgakālakatā akhettameva.",
  "anya-e0101n9:183_0": "“Kathañca bhikkhu karuṇāsahagatena cetasā ekaṁ disaṁ pharitvā viharati?",
  "anya-e0101n9:183_1": "Seyyathāpi nāma ekaṁ puggalaṁ duggataṁ durūpetaṁ disvā karuṇāyeyya, evameva sabbasatte karuṇāya pharatī”ti vibhaṅge pana vuttattā sabbapaṭhamaṁ tāva kiñcideva karuṇāyitabbarūpaṁ paramakicchappattaṁ duggataṁ durūpetaṁ kapaṇapurisaṁ chinnāhāraṁ kapālaṁ purato ṭhapetvā anāthasālāya nisinnaṁ hatthapādehi paggharantakimigaṇaṁ aṭṭassaraṁ karontaṁ disvā “kicchaṁ vatāyaṁ satto āpanno, appeva nāma imamhā dukkhā mucceyyā”ti karuṇā pavattetabbā.",
  "anya-e0101n9:183_2": "Taṁ alabhantena sukhitopi pāpakārī puggalo vajjhena upametvā karuṇāyitabbo.",
  "anya-e0101n9:184_0": "Kathaṁ?",
  "anya-e0101n9:184_1": "Seyyathāpi saha bhaṇḍena gahitacoraṁ “vadhetha na”nti rañño āṇāya rājapurisā bandhitvā catukke catukke pahārasatāni dentā āghātanaṁ nenti.",
  "anya-e0101n9:184_2": "Tassa manussā khādanīyampi bhojanīyampi mālāgandhavilepanatambulānipi denti.",
  "anya-e0101n9:184_3": "Kiñcāpi so tāni khādanto ceva paribhuñjanto ca sukhito bhogasamappito viya gacchati, atha kho taṁ neva koci “sukhito ayaṁ mahābhogo”ti maññati, aññadatthu “ayaṁ varāko idāni marissati, yaṁ yadeva hi ayaṁ padaṁ nikkhipati, tena tena santike maraṇassa hotī”ti taṁ jano karuṇāyati.",
  "anya-e0101n9:184_4": "Evameva karuṇākammaṭṭhānikena bhikkhunā sukhitopi puggalo evaṁ karuṇāyitabbo “ayaṁ varāko kiñcāpi idāni sukhito susajjito bhoge paribhuñjati, atha kho tīsu dvāresu ekenāpi katassa kalyāṇakammassa abhāvā idāni apāyesu anappakaṁ dukkhaṁ domanassaṁ paṭisaṁvedissatī”ti.",
  "anya-e0101n9:185_0": "Evaṁ taṁ puggalaṁ karuṇāyitvā tato paraṁ eteneva upāyena piyapuggale, tato majjhatte, tato verimhīti anukkamena karuṇā pavattetabbā.",
  "anya-e0101n9:185_1": "Sace panassa pubbe vuttanayeneva verimhi paṭighaṁ uppajjati, taṁ mettāya vuttanayeneva vūpasametabbaṁ.",
  "anya-e0101n9:185_2": "Yopi cettha katakusalo hoti, tampi ñātirogabhogabyasanādīnaṁ aññatarena byasanena samannāgataṁ disvā vā sutvā vā tesaṁ abhāvepi vaṭṭadukkhaṁ anatikkantattā “dukkhitova aya”nti evaṁ sabbathāpi karuṇāyitvā vuttanayeneva attani piyapuggale majjhatte verimhīti catūsu janesu sīmāsambhedaṁ katvā taṁ nimittaṁ āsevantena bhāventena bahulīkarontena mettāya vuttanayeneva tikacatukkajjhānavasena appanā vaḍḍhetabbā.",
  "anya-e0101n9:186_0": "Aṅguttaraṭṭhakathāyaṁ pana paṭhamaṁ veripuggalo karuṇāyitabbo, tasmiṁ cittaṁ muduṁ katvā duggato, tato piyapuggalo, tato attāti ayaṁ kamo vutto, so “duggataṁ durūpeta”nti pāḷiyā na sameti, tasmā vuttanayenevettha bhāvanamārabhitvā sīmāsambhedaṁ katvā appanā vaḍḍhetabbā.",
  "anya-e0101n9:186_1": "Tato paraṁ “pañcahākārehi anodhisopharaṇā sattahākārehi odhisopharaṇā dasahākārehi disāpharaṇā”ti ayaṁ vikubbanā, “sukhaṁ supatī”tiādayo ānisaṁsā ca mettāyaṁ vuttanayeneva veditabbāti.",
  "anya-e0101n9:187_0": "Ayaṁ karuṇābhāvanāya vitthārakathā.",
  "anya-e0101n9:188_0": "Muditābhāvanākathā",
  "anya-e0101n9:189_0": "260.",
  "anya-e0101n9:189_1": "Muditābhāvanaṁ ārabhantenāpi na paṭhamaṁ piyapuggalādīsu ārabhitabbā.",
  "anya-e0101n9:189_2": "Na hi piyo piyabhāvamatteneva muditāya padaṭṭhānaṁ hoti, pageva majjhattaverino.",
  "anya-e0101n9:189_3": "Liṅgavisabhāgakālakatā akhettameva.",
  "anya-e0101n9:190_0": "Atippiyasahāyako pana siyā padaṭṭhānaṁ, yo aṭṭhakathāyaṁ soṇḍasahāyoti vutto.",
  "anya-e0101n9:190_1": "So hi muditamuditova hoti, paṭhamaṁ hasitvā pacchā katheti, tasmā so vā paṭhamaṁ muditāya pharitabbo.",
  "anya-e0101n9:190_2": "Piyapuggalaṁ vā sukhitaṁ sajjitaṁ modamānaṁ disvā vā sutvā vā “modati vatāyaṁ satto, aho sādhu aho suṭṭhū”ti muditā uppādetabbā.",
  "anya-e0101n9:190_3": "Imameva hi atthavasaṁ paṭicca vibhaṅge vuttaṁ “kathañca bhikkhu muditāsahagatena cetasā ekaṁ disaṁ pharitvā viharati?",
  "anya-e0101n9:190_4": "Seyyathāpi nāma ekaṁ puggalaṁ piyaṁ manāpaṁ disvā mudito assa, evameva sabbasatte muditāya pharatī”ti.",
  "anya-e0101n9:191_0": "Sacepissa so soṇḍasahāyo vā piyapuggalo vā atīte sukhito ahosi, sampati pana duggato durūpeto, atītameva cassa sukhitabhāvaṁ anussaritvā “esa atīte evaṁ mahābhogo mahāparivāro niccappamudito ahosī”ti tamevassa muditākāraṁ gahetvā muditā uppādetabbā “anāgate vā pana puna taṁ sampattiṁ labhitvā hatthikkhandhaassapiṭṭhisuvaṇṇasivikādīhi vicarissatī”ti anāgatampissa muditākāraṁ gahetvā muditā uppādetabbā.",
  "anya-e0101n9:192_0": "Evaṁ piyapuggale muditaṁ uppādetvā atha majjhatte tato verimhīti anukkamena muditā pavattetabbā.",
  "anya-e0101n9:192_1": "Appanā vaḍḍhetabbā.",
  "anya-e0101n9:192_2": "Sace panassa pubbe vuttanayeneva verimhi paṭighaṁ uppajjati, taṁ mettāyaṁ vuttanayeneva vūpasametvā “imesu ca tīsu attani cā”ti catūsu janesu samacittatāya sīmāsambhedaṁ katvā taṁ nimittaṁ āsevantena bhāventena bahulīkarontena mettāyaṁ vuttanayeneva tikacatukkajjhānavaseneva appanā vaḍḍhetabbā.",
  "anya-e0101n9:192_3": "Tato paraṁ “pañcahākārehi anodhisopharaṇā sattahākārehi odhisopharaṇā dasahākārehi disāpharaṇā”ti ayaṁ vikubbanā, “sukhaṁ supatī”tiādayo ānisaṁsā ca mettāyaṁ vuttanayeneva veditabbāti.",
  "anya-e0101n9:193_0": "Ayaṁ muditābhāvanāya vitthārakathā.",
  "anya-e0101n9:194_0": "Upekkhābhāvanākathā",
  "anya-e0101n9:195_0": "261.",
  "anya-e0101n9:195_1": "Upekkhābhāvanaṁ bhāvetukāmena pana mettādīsu paṭiladdhatikacatukkajjhānena paguṇatatiyajjhānā vuṭṭhāya “sukhitā hontū”tiādivasena sattakelāyanamanasikārayuttattā, paṭighānunayasamīpacārittā, somanassayogena oḷārikattā ca purimāsu ādīnavaṁ, santasabhāvattā upekkhāya ānisaṁsañca disvā yvāssa pakatimajjhatto puggalo, taṁ ajjhupekkhitvā upekkhā uppādetabbā.",
  "anya-e0101n9:195_2": "Tato piyapuggalādīsu.",
  "anya-e0101n9:195_3": "Vuttañhetaṁ “kathañca bhikkhu upekkhāsahagatena cetasā ekaṁ disaṁ pharitvā viharati?",
  "anya-e0101n9:195_4": "Seyyathāpi nāma ekaṁ puggalaṁ neva manāpaṁ na amanāpaṁ disvā upekkhako assa, evameva sabbe satte upekkhāya pharatī”ti.",
  "anya-e0101n9:196_0": "Tasmā vuttanayena majjhattapuggale upekkhaṁ uppādetvā atha piyapuggale, tato soṇḍasahāyake, tato verimhīti evaṁ “imesu ca tīsu attani cā”ti sabbattha majjhattavasena sīmāsambhedaṁ katvā taṁ nimittaṁ āsevitabbaṁ bhāvetabbaṁ bahulīkātabbaṁ.",
  "anya-e0101n9:196_1": "Tassevaṁ karoto pathavīkasiṇe vuttanayeneva catutthajjhānaṁ uppajjati.",
  "anya-e0101n9:197_0": "Kiṁ panetaṁ pathavīkasiṇādīsu uppannatatiyajjhānassāpi uppajjatīti?",
  "anya-e0101n9:197_1": "Nuppajjati. Kasmā?",
  "anya-e0101n9:197_2": "Ārammaṇavisabhāgatāya.",
  "anya-e0101n9:197_3": "Mettādīsu uppannatatiyajjhānasseva pana uppajjati, ārammaṇasabhāgatāyāti.",
  "anya-e0101n9:197_4": "Tato paraṁ pana vikubbanā ca ānisaṁsapaṭilābho ca mettāyaṁ vuttanayeneva veditabboti.",
  "anya-e0101n9:198_0": "Ayaṁ upekkhābhāvanāya vitthārakathā.",
  "anya-e0101n9:199_0": "Pakiṇṇakakathā",
  "anya-e0101n9:200_0": "262.",
  "anya-e0101n9:201_0": "Brahmuttamena kathite, brahmavihāre ime iti viditvā;",
  "anya-e0101n9:202_0": "Bhiyyo etesu ayaṁ, pakiṇṇakakathāpi viññeyyā.",
  "anya-e0101n9:203_0": "Etāsu hi mettākaruṇāmuditāupekkhāsu atthato tāva mejjatīti mettā, siniyhatīti attho.",
  "anya-e0101n9:203_1": "Mitte vā bhavā, mittassa vā esā pavattītipi mettā.",
  "anya-e0101n9:203_2": "Paradukkhe sati sādhūnaṁ hadayakampanaṁ karotīti karuṇā.",
  "anya-e0101n9:203_3": "Kiṇāti vā paradukkhaṁ hiṁsati vināsetīti karuṇā.",
  "anya-e0101n9:203_4": "Kiriyati vā dukkhitesu pharaṇavasena pasāriyatīti karuṇā.",
  "anya-e0101n9:203_5": "Modanti tāya taṁsamaṅgino, sayaṁ vā modati, modanamattameva vā tanti muditā.",
  "anya-e0101n9:203_6": "“Averā hontū”tiādibyāpārappahānena majjhattabhāvūpagamanena ca upekkhatīti upekkhā.",
  "anya-e0101n9:204_0": "263.Lakkhaṇādito panettha hitākārappavattilakkhaṇā mettā, hitūpasaṁhārarasā, āghātavinayapaccupaṭṭhānā, sattānaṁ manāpabhāvadassanapadaṭṭhānā.",
  "anya-e0101n9:204_1": "Byāpādūpasamo etissā sampatti, sinehasambhavo vipatti.",
  "anya-e0101n9:204_2": "Dukkhāpanayanākārappavattilakkhaṇā karuṇā, paradukkhāsahanarasā, avihiṁsāpaccupaṭṭhānā, dukkhābhibhūtānaṁ anāthabhāvadassanapadaṭṭhānā.",
  "anya-e0101n9:204_3": "Vihiṁsūpasamo tassā sampatti, sokasambhavo vipatti.",
  "anya-e0101n9:204_4": "Pamodanalakkhaṇā muditā, anissāyanarasā, arativighātapaccupaṭṭhānā, sattānaṁ sampattidassanapadaṭṭhānā.",
  "anya-e0101n9:204_5": "Arativūpasamo tassā sampatti, pahāsasambhavo vipatti.",
  "anya-e0101n9:204_6": "Sattesu majjhattākārappavattilakkhaṇā upekkhā, sattesu samabhāvadassanarasā, paṭighānunayavūpasamapaccupaṭṭhānā, “kammassakā sattā, te kassa ruciyā sukhitā vā bhavissanti, dukkhato vā muccissanti, pattasampattito vā na parihāyissantī”ti evaṁ pavattakammassakatādassanapadaṭṭhānā.",
  "anya-e0101n9:204_7": "Paṭighānunayavūpasamo tassā sampatti, gehasitāya aññāṇupekkhāya sambhavo vipatti.",
  "anya-e0101n9:205_0": "264.",
  "anya-e0101n9:205_1": "Catunnampi panetesaṁ brahmavihārānaṁ vipassanāsukhañceva bhavasampatti ca sādhāraṇappayojanaṁ.",
  "anya-e0101n9:205_2": "Byāpādādipaṭighāto āveṇikaṁ.",
  "anya-e0101n9:205_3": "Byāpādapaṭighātappayojanā hettha mettā.",
  "anya-e0101n9:205_4": "Vihiṁsāaratirāgapaṭighātappayojanā itarā.",
  "anya-e0101n9:205_5": "Vuttampi cetaṁ –",
  "anya-e0101n9:206_0": "“Nissaraṇañhetaṁ, āvuso, byāpādassa yadidaṁ mettā cetovimutti.",
  "anya-e0101n9:206_1": "Nissaraṇañhetaṁ, āvuso, vihesāya yadidaṁ karuṇā cetovimutti.",
  "anya-e0101n9:206_2": "Nissaraṇañhetaṁ, āvuso, aratiyā yadidaṁ muditā cetovimutti.",
  "anya-e0101n9:206_3": "Nissaraṇañhetaṁ, āvuso, rāgassa yadidaṁ upekkhā cetovimuttī”ti.",
  "anya-e0101n9:207_0": "265.",
  "anya-e0101n9:207_1": "Ekekassa cettha āsannadūravasena dve dve paccatthikā.",
  "anya-e0101n9:207_2": "Mettābrahmavihārassa hi samīpacāro viya purisassa sapatto guṇadassanasabhāgatāya rāgo āsannapaccatthiko, so lahuṁ otāraṁ labhati, tasmā tato suṭṭhu mettā rakkhitabbā.",
  "anya-e0101n9:207_3": "Pabbatādigahananissito viya purisassa sapatto sabhāgavisabhāgatāya byāpādo dūrapaccatthiko, tasmā tato nibbhayena mettāyitabbaṁ.",
  "anya-e0101n9:207_4": "Mettāyissati ca nāma, kopañca karissatīti aṭṭhānametaṁ.",
  "anya-e0101n9:208_0": "Karuṇābrahmavihārassa “cakkhuviññeyyānaṁ rūpānaṁ iṭṭhānaṁ kantānaṁ manāpānaṁ manoramānaṁ lokāmisapaṭisaṁyuttānaṁ appaṭilābhaṁ vā appaṭilābhato samanupassato pubbe vā paṭiladdhapubbaṁ atītaṁ niruddhaṁ vipariṇataṁ samanussarato uppajjati domanassaṁ, yaṁ evarūpaṁ domanassaṁ, idaṁ vuccati gehasitaṁ domanassa”ntiādinā nayena āgataṁ gehasitaṁ domanassaṁ vipattidassanasabhāgatāya āsannapaccatthikaṁ.",
  "anya-e0101n9:208_1": "Sabhāgavisabhāgatāya vihiṁsā dūrapaccatthikā.",
  "anya-e0101n9:208_2": "Tasmā tato nibbhayena karuṇāyitabbaṁ.",
  "anya-e0101n9:208_3": "Karuṇañca nāma karissati, pāṇiādīhi ca viheṭhissatīti aṭṭhānametaṁ.",
  "anya-e0101n9:209_0": "Muditābrahmavihārassa “cakkhuviññeyyānaṁ rūpānaṁ iṭṭhānaṁ…pe…",
  "anya-e0101n9:209_1": "lokāmisapaṭisaṁyuttānaṁ paṭilābhaṁ vā paṭilābhato samanupassato pubbe vā paṭiladdhapubbaṁ atītaṁ niruddhaṁ vipariṇataṁ samanussarato uppajjati somanassaṁ, yaṁ evarūpaṁ somanassaṁ, idaṁ vuccati gehasitaṁ somanassa”ntiādinā nayena āgataṁ gehasitaṁ somanassaṁ sampattidassanasabhāgatāya āsannapaccatthikaṁ, sabhāgavisabhāgatāya arati dūrapaccatthikā.",
  "anya-e0101n9:209_2": "Tasmā tato nibbhayena muditā bhāvetabbā.",
  "anya-e0101n9:209_3": "Mudito ca nāma bhavissati, pantasenāsanesu ca adhikusalesu dhammesu vā ukkaṇṭhissatīti aṭṭhānametaṁ.",
  "anya-e0101n9:210_0": "Upekkhābrahmavihārassa pana “cakkhunā rūpaṁ disvā uppajjati upekkhā bālassa mūḷhassa puthujjanassa anodhijinassa avipākajinassa anādīnavadassāvino assutavato puthujjanassa yā evarūpā upekkhā, rūpaṁ sā nātivattati.",
  "anya-e0101n9:210_1": "Tasmā sā upekkhā gehasitāti vuccatī”tiādinā nayena āgatā gehasitā aññāṇupekkhā dosaguṇāvicāraṇavasena sabhāgattā āsannapaccatthikā.",
  "anya-e0101n9:210_2": "Sabhāgavisabhāgatāya rāgapaṭighā dūrapaccatthikā.",
  "anya-e0101n9:210_3": "Tasmā tato nibbhayena upekkhitabbaṁ.",
  "anya-e0101n9:210_4": "Upekkhissati ca nāma, rajjissati ca paṭihaññissati cāti aṭṭhānametaṁ.",
  "anya-e0101n9:211_0": "266.",
  "anya-e0101n9:211_1": "Sabbesampi ca etesaṁ kattukāmatā chando ādi, nīvaraṇādivikkhambhanaṁ majjhaṁ, appanā pariyosānaṁ.",
  "anya-e0101n9:211_2": "Paññattidhammavasena eko vā satto aneke vā sattā ārammaṇaṁ.",
  "anya-e0101n9:211_3": "Upacāre vā appanāya vā pattāya ārammaṇavaḍḍhanaṁ.",
  "anya-e0101n9:212_0": "Tatrāyaṁ vaḍḍhanakkamo, yathā hi kusalo kassako kasitabbaṭṭhānaṁ paricchinditvā kasati, evaṁ paṭhamameva ekamāvāsaṁ paricchinditvā tattha sattesu imasmiṁ āvāse sattā averā hontūtiādinā nayena mettā bhāvetabbā.",
  "anya-e0101n9:212_1": "Tattha cittaṁ muduṁ kammaniyaṁ katvā dve āvāsā paricchinditabbā.",
  "anya-e0101n9:212_2": "Tato anukkamena tayo, cattāro, pañca, cha, satta, aṭṭha, nava, dasa, ekā racchā, upaḍḍhagāmo, gāmo, janapado, rajjaṁ, ekā disāti evaṁ yāva ekaṁ cakkavāḷaṁ, tato vā pana bhiyyo tattha tattha sattesu mettā bhāvetabbā.",
  "anya-e0101n9:212_3": "Tathā karuṇādayoti ayamettha ārammaṇavaḍḍhanakkamo.",
  "anya-e0101n9:213_0": "267.",
  "anya-e0101n9:213_1": "Yathā pana kasiṇānaṁ nissando āruppā, samādhinissando nevasaññānāsaññāyatanaṁ, vipassanānissando phalasamāpatti, samathavipassanānissando nirodhasamāpatti, evaṁ purimabrahmavihārattayanissando ettha upekkhābrahmavihāro.",
  "anya-e0101n9:213_2": "Yathā hi thambhe anussāpetvā tulāsaṅghāṭaṁ anāropetvā na sakkā ākāse kūṭagopānasiyo ṭhapetuṁ, evaṁ purimesu tatiyajjhānaṁ vinā na sakkā catutthaṁ bhāvetunti.",
  "anya-e0101n9:214_0": "268.",
  "anya-e0101n9:214_1": "Ettha siyā, kasmā panetā mettākaruṇāmuditāupekkhā brahmavihārāti vuccanti?",
  "anya-e0101n9:214_2": "Kasmā ca catassova?",
  "anya-e0101n9:214_3": "Ko ca etāsaṁ kamo, abhidhamme ca kasmā appamaññāti vuttāti?",
  "anya-e0101n9:214_4": "Vuccate, seṭṭhaṭṭhena tāva niddosabhāvena cettha brahmavihāratā veditabbā.",
  "anya-e0101n9:214_5": "Sattesu sammāpaṭipattibhāvena hi seṭṭhā ete vihārā.",
  "anya-e0101n9:214_6": "Yathā ca brahmāno niddosacittā viharanti, evaṁ etehi sampayuttā yogino brahmasamā hutvā viharantīti seṭṭhaṭṭhena niddosabhāvena ca brahmavihārāti vuccanti.",
  "anya-e0101n9:215_0": "269. Kasmā ca catassovātiādi pañhassa pana idaṁ vissajjanaṁ.",
  "anya-e0101n9:216_0": "Visuddhimaggādivasā catasso,",
  "anya-e0101n9:217_0": "Hitādiākāravasā panāsaṁ;",
  "anya-e0101n9:218_0": "Kamo pavattanti ca appamāṇe,",
  "anya-e0101n9:219_0": "Tā gocare yena tadappamaññā.",
  "anya-e0101n9:220_0": "Etāsu hi yasmā mettā byāpādabahulassa, karuṇā vihesābahulassa, muditā aratibahulassa, upekkhā rāgabahulassa visuddhimaggo.",
  "anya-e0101n9:220_1": "Yasmā ca hitūpasaṁhāraahitāpanayanasampattimodanaanābhogavasena catubbidhoyeva sattesu manasikāro.",
  "anya-e0101n9:220_2": "Yasmā ca yathā mātā daharagilānayobbanappattasakiccapasutesu catūsu puttesu daharassa abhivuḍḍhikāmā hoti, gilānassa gelaññāpanayanakāmā, yobbanappattassa yobbanasampattiyā ciraṭṭhitikāmā, sakakiccapasutassa kismiñci pariyāye abyāvaṭā hoti, tathā appamaññāvihārikenāpi sabbasattesu mettādivasena bhavitabbaṁ.",
  "anya-e0101n9:220_3": "Tasmā ito visuddhimaggādivasā catassova appamaññā.",
  "anya-e0101n9:221_0": "Yasmā catassopetā bhāvetukāmena paṭhamaṁ hitākārappavattivasena sattesu paṭipajjitabbaṁ, hitākārappavattilakkhaṇā ca mettā.",
  "anya-e0101n9:221_1": "Tato evaṁ patthitahitānaṁ sattānaṁ dukkhābhibhavaṁ disvā vā sutvā vā sambhāvetvā vā dukkhāpanayanākārappavattivasena, dukkhāpanayanākārappavattilakkhaṇā ca karuṇā.",
  "anya-e0101n9:221_2": "Athevaṁ patthitahitānaṁ patthitadukkhāpagamānañca nesaṁ sampattiṁ disvā sampattipamodanavasena, pamodanalakkhaṇā ca muditā.",
  "anya-e0101n9:221_3": "Tato paraṁ pana kattabbābhāvato ajjhupekkhakattasaṅkhātena majjhattākārena paṭipajjitabbaṁ, majjhattākārappavattilakkhaṇā ca upekkhā.",
  "anya-e0101n9:221_4": "Tasmā ito hitādiākāravasā panāsaṁ paṭhamaṁ mettā vuttā, atha karuṇā muditā upekkhāti ayaṁ kamo veditabbo.",
  "anya-e0101n9:222_0": "Yasmā pana sabbāpetā appamāṇe gocare pavattanti.",
  "anya-e0101n9:222_1": "Appamāṇā hi sattā etāsaṁ gocarabhūtā.",
  "anya-e0101n9:222_2": "Ekasattassāpi ca ettake padese mettādayo bhāvetabbāti evaṁ pamāṇaṁ agahetvā sakalapharaṇavaseneva pavattāti.",
  "anya-e0101n9:222_3": "Tena vuttaṁ –",
  "anya-e0101n9:223_0": "Visuddhimaggādivasā catasso,",
  "anya-e0101n9:224_0": "Hitādiākāravasā panāsaṁ;",
  "anya-e0101n9:225_0": "Kamo pavattanti ca appamāṇe,",
  "anya-e0101n9:226_0": "Tā gocare yena tadappamaññāti.",
  "anya-e0101n9:227_0": "270.",
  "anya-e0101n9:227_1": "Evaṁ appamāṇagocaratāya ekalakkhaṇāsu cāpi etāsu purimā tisso tikacatukkajjhānikāva honti. Kasmā?",
  "anya-e0101n9:227_2": "Somanassāvippayogato.",
  "anya-e0101n9:227_3": "Kasmā panāyaṁ somanassena avippayogoti?",
  "anya-e0101n9:227_4": "Domanassasamuṭṭhitānaṁ byāpādādīnaṁ nissaraṇattā.",
  "anya-e0101n9:227_5": "Pacchimā pana avasesaekajjhānikāva. Kasmā?",
  "anya-e0101n9:227_6": "Upekkhāvedanāsampayogato.",
  "anya-e0101n9:227_7": "Na hi sattesu majjhattākārappavattā brahmavihārupekkhā upekkhāvedanaṁ vinā vattatīti.",
  "anya-e0101n9:228_0": "271.",
  "anya-e0101n9:228_1": "Yo panevaṁ vadeyya “yasmā bhagavatā aṭṭhakanipāte catūsupi appamaññāsu avisesena vuttaṁ ‘tato tvaṁ bhikkhu imaṁ samādhiṁ savitakkampi savicāraṁ bhāveyyāsi, avitakkampi vicāramattaṁ bhāveyyāsi, avitakkampi avicāraṁ bhāveyyāsi, sappītikampi bhāveyyāsi, nippītikampi bhāveyyāsi, sātasahagatampi bhāveyyāsi, upekkhāsahagatampi bhāveyyāsī’ti, tasmā catasso appamaññā catukkapañcakajjhānikā”ti.",
  "anya-e0101n9:228_2": "So māhevantissa vacanīyo.",
  "anya-e0101n9:228_3": "Evañhi sati kāyānupassanādayopi catukkapañcakajjhānikā siyuṁ, vedanādīsu ca paṭhamajjhānampi natthi, pageva dutiyādīni.",
  "anya-e0101n9:228_4": "Tasmā byañjanacchāyāmattaṁ gahetvā mā bhagavantaṁ abbhācikkhi, gambhīraṁ hi buddhavacanaṁ, taṁ ācariye payirupāsitvā adhippāyato gahetabbaṁ.",
  "anya-e0101n9:229_0": "272.",
  "anya-e0101n9:229_1": "Ayañhi tatrādhippāyo –",
  "anya-e0101n9:229_2": "“sādhu me, bhante, bhagavā saṁkhittena dhammaṁ desetu, yamahaṁ bhagavato dhammaṁ sutvā eko vūpakaṭṭho appamatto ātāpī pahitatto vihareyya”nti evaṁ āyācitadhammadesanaṁ kira taṁ bhikkhuṁ yasmā so pubbepi dhammaṁ sutvā tattheva vasati, na samaṇadhammaṁ kātuṁ gacchati, tasmā naṁ bhagavā “evameva panidhekacce moghapurisā mamaññeva ajjhesanti, dhamme ca bhāsite mamaññeva anubandhitabbaṁ maññantī”ti apasādetvā puna yasmā so arahattassa upanissayasampanno, tasmā naṁ ovadanto āha –",
  "anya-e0101n9:229_3": "“tasmātiha te bhikkhu evaṁ sikkhitabbaṁ, ajjhattaṁ me cittaṁ ṭhitaṁ bhavissati susaṇṭhitaṁ, na cuppannā pāpakā akusalā dhammā cittaṁ pariyādāya ṭhassantīti.",
  "anya-e0101n9:229_4": "Evañhi te bhikkhu sikkhitabba”nti.",
  "anya-e0101n9:230_0": "Iminā panassa ovādena niyakajjhattavasena cittekaggatāmatto mūlasamādhi vutto.",
  "anya-e0101n9:230_1": "Tato “ettakeneva santuṭṭhiṁ anāpajjitvā evaṁ so eva samādhi vaḍḍhetabbo”ti dassetuṁ “yato kho te bhikkhu ajjhattaṁ cittaṁ ṭhitaṁ hoti susaṇṭhitaṁ, na cuppannā pāpakā akusalā dhammā cittaṁ pariyādāya tiṭṭhanti.",
  "anya-e0101n9:230_2": "Tato te bhikkhu evaṁ sikkhitabbaṁ mettā me cetovimutti bhāvitā bhavissati bahulīkatā yānikatā vatthukatā anuṭṭhitā paricitā susamāraddhāti.",
  "anya-e0101n9:230_3": "Evañhi te bhikkhu sikkhitabba”nti evamassa mettāvasena bhāvanaṁ vatvā puna “yato kho te bhikkhu ayaṁ samādhi evaṁ bhāvito hoti bahulīkato, tato tvaṁ bhikkhu imaṁ mūlasamādhiṁ savitakkampi savicāraṁ bhāveyyāsi…pe…",
  "anya-e0101n9:230_4": "upekkhāsahagatampi bhāveyyāsī”ti vuttaṁ.",
  "anya-e0101n9:231_0": "Tassattho –",
  "anya-e0101n9:231_1": "yadā te bhikkhu ayaṁ mūlasamādhi evaṁ mettāvasena bhāvito hoti, tadā tvaṁ tāvatakenāpi tuṭṭhiṁ anāpajjitvāva imaṁ mūlasamādhiṁ aññesupi ārammaṇesu catukkapañcakajjhānāni pāpayamāno savitakkampi savicārantiādinā nayena bhāveyyāsīti.",
  "anya-e0101n9:232_0": "Evaṁ vatvā ca puna karuṇādiavasesabrahmavihārapubbaṅgamampissa aññesu ārammaṇesu catukkapañcakajjhānavasena bhāvanaṁ kareyyāsīti dassento “yato kho te bhikkhu ayaṁ samādhi evaṁ bhāvito hoti bahulīkato.",
  "anya-e0101n9:232_1": "Tato te bhikkhu evaṁ sikkhitabbaṁ karuṇā me cetovimuttī”tiādimāha.",
  "anya-e0101n9:233_0": "Evaṁ mettādipubbaṅgamaṁ catukkapañcakajjhānavasena bhāvanaṁ dassetvā puna kāyānupassanādipubbaṅgamaṁ dassetuṁ “yato kho te bhikkhu ayaṁ samādhi evaṁ bhāvito hoti bahulīkato, tato te bhikkhu evaṁ sikkhitabbaṁ kāye kāyānupassī viharissāmī”ti ādiṁ vatvā “yato kho te bhikkhu ayaṁ samādhi evaṁ bhāvito bhavissati subhāvito, tato tvaṁ bhikkhu yena yeneva gagghasi, phāsuññeva gagghasi, yattha yattheva ṭhassasi, phāsuññeva ṭhassasi, yattha yattheva nisīdissasi, phāsuññeva nisīdissasi, yattha yattheva seyyaṁ kappessasi, phāsuññeva seyyaṁ kappessasī”ti arahattanikūṭena desanaṁ samāpesi.",
  "anya-e0101n9:233_1": "Tasmā tikacatukkajjhānikāva mettādayo, upekkhā pana avasesaekajjhānikāvāti veditabbā.",
  "anya-e0101n9:233_2": "Tatheva ca abhidhamme vibhattāti.",
  "anya-e0101n9:234_0": "273.",
  "anya-e0101n9:234_1": "Evaṁ tikacatukkajjhānavasena ceva avasesaekajjhānavasena ca dvidhā ṭhitānampi etāsaṁ subhaparamādivasena aññamaññaṁ asadiso ānubhāvaviseso veditabbo.",
  "anya-e0101n9:234_2": "Haliddavasanasuttasmiṁ hi etā subhaparamādibhāvena visesetvā vuttā. Yathāha –",
  "anya-e0101n9:234_3": "“subhaparamāhaṁ, bhikkhave, mettaṁ cetovimuttiṁ vadāmi.",
  "anya-e0101n9:234_4": "Ākāsānañcāyatanaparamāhaṁ, bhikkhave, karuṇaṁ cetovimuttiṁ vadāmi.",
  "anya-e0101n9:234_5": "Viññāṇañcāyatanaparamāhaṁ, bhikkhave, muditaṁ cetovimuttiṁ vadāmi.",
  "anya-e0101n9:234_6": "Ākiñcaññāyatanaparamāhaṁ, bhikkhave, upekkhaṁ cetovimuttiṁ vadāmī”ti.",
  "anya-e0101n9:235_0": "Kasmā panetā evaṁ vuttāti?",
  "anya-e0101n9:235_1": "Tassa tassa upanissayattā.",
  "anya-e0101n9:235_2": "Mettāvihārissa hi sattā appaṭikkūlā honti.",
  "anya-e0101n9:235_3": "Athassa appaṭikkūlaparicayā appaṭikkūlesu parisuddhavaṇṇesu nīlādīsu cittaṁ upasaṁharato appakasireneva tattha cittaṁ pakkhandati.",
  "anya-e0101n9:235_4": "Iti mettā subhavimokkhassa upanissayo hoti, na tato paraṁ, tasmā subhaparamāti vuttā.",
  "anya-e0101n9:236_0": "Karuṇāvihārissa pana daṇḍābhighātādirūpanimittaṁ pattadukkhaṁ samanupassantassa karuṇāya pavattisambhavato rūpe ādīnavo parividito hoti.",
  "anya-e0101n9:236_1": "Athassa parividitarūpādīnavattā pathavīkasiṇādīsu aññataraṁ ugghāṭetvā rūpanissaraṇe ākāse cittaṁ upasaṁharato appakasireneva tattha cittaṁ pakkhandati.",
  "anya-e0101n9:236_2": "Iti karuṇā ākāsānañcāyatanassa upanissayo hoti, na tato paraṁ, tasmā ākāsānañcāyatanaparamāti vuttā.",
  "anya-e0101n9:237_0": "Muditāvihārissa pana tena tena pāmojjakāraṇena uppannapāmojjasattānaṁ viññāṇaṁ samanupassantassa muditāya pavattisambhavato viññāṇaggahaṇaparicitaṁ cittaṁ hoti.",
  "anya-e0101n9:237_1": "Athassa anukkamādhigataṁ ākāsānañcāyatanaṁ atikkamma ākāsanimittagocare viññāṇe cittaṁ upasaṁharato appakasireneva tattha cittaṁ pakkhandatīti muditā viññāṇañcāyatanassa upanissayo hoti, na tato paraṁ, tasmā viññāṇañcāyatanaparamāti vuttā.",
  "anya-e0101n9:238_0": "Upekkhāvihārissa pana “sattā sukhitā vā hontu dukkhato vā vimuccantu, sampattasukhato vā mā vimuccantū”ti ābhogābhāvato sukhadukkhādiparamatthagāhavimukhabhāvato avijjamānaggahaṇadukkhaṁ cittaṁ hoti.",
  "anya-e0101n9:238_1": "Athassa paramatthagāhato vimukhabhāvaparicitacittassa paramatthato avijjamānaggahaṇadukkhacittassa ca anukkamādhigataṁ viññāṇañcāyatanaṁ samatikkamma sabhāvato avijjamāne paramatthabhūtassa viññāṇassa abhāve cittaṁ upasaṁharato appakasireneva tattha cittaṁ pakkhandati.",
  "anya-e0101n9:238_2": "Iti upekkhā ākiñcaññāyatanassa upanissayo hoti, na tato paraṁ, tasmā ākiñcaññāyatanaparamāti vuttāti.",
  "anya-e0101n9:239_0": "274.",
  "anya-e0101n9:239_1": "Evaṁ subhaparamādivasena etāsaṁ ānubhāvaṁ viditvā puna sabbāpetā dānādīnaṁ sabbakalyāṇadhammānaṁ paripūrikāti veditabbā.",
  "anya-e0101n9:239_2": "Sattesu hi hitajjhāsayatāya sattānaṁ dukkhāsahanatāya, pattasampattivisesānaṁ ciraṭṭhitikāmatāya, sabbasattesu ca pakkhapātābhāvena samappavattacittā mahāsattā “imassa dātabbaṁ, imassa na dātabba”nti vibhāgaṁ akatvā sabbasattānaṁ sukhanidānaṁ dānaṁ denti.",
  "anya-e0101n9:239_3": "Tesaṁ upaghātaṁ parivajjayantā sīlaṁ samādiyanti.",
  "anya-e0101n9:239_4": "Sīlaparipūraṇatthaṁ nekkhammaṁ bhajanti.",
  "anya-e0101n9:239_5": "Sattānaṁ hitāhitesu asammohatthāya paññaṁ pariyodapenti.",
  "anya-e0101n9:239_6": "Sattānaṁ hitasukhatthāya niccaṁ vīriyamārabhanti.",
  "anya-e0101n9:239_7": "Uttamavīriyavasena vīrabhāvaṁ pattāpi ca sattānaṁ nānappakārakaṁ aparādhaṁ khamanti.",
  "anya-e0101n9:239_8": "“Idaṁ vo dassāma karissāmā”ti kataṁ paṭiññaṁ na visaṁvādenti.",
  "anya-e0101n9:239_9": "Tesaṁ hitasukhāya avicalādhiṭṭhānā honti.",
  "anya-e0101n9:239_10": "Tesu avicalāya mettāya pubbakārino honti.",
  "anya-e0101n9:239_11": "Upekkhāya paccupakāraṁ nāsīsantīti evaṁ pāramiyo pūretvā yāva dasabalacatuvesārajjachaasādhāraṇañāṇaaṭṭhārasabuddhadhammappabhede sabbepi kalyāṇadhamme paripūrentīti evaṁ dānādisabbakalyāṇadhammaparipūrikā etāva hontīti.",
  "anya-e0101n9:240_0": "Iti sādhujanapāmojjatthāya kate visuddhimagge",
  "anya-e0101n9:241_0": "Samādhibhāvanādhikāre",
  "anya-e0101n9:242_0": "Brahmavihāraniddeso nāma",
  "anya-e0101n9:243_0": "Navamo paricchedo."
}