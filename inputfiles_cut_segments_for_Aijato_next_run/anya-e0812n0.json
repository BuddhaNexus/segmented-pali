{
  "anya-e0812n0:0_0": "Namo tassa bhagavato arahato sammāsambuddhassa.",
  "anya-e0812n0:1_0": "Subodhālaṅkāraṭīkā",
  "anya-e0812n0:2_0": "Ganthārambhakathā",
  "anya-e0812n0:3_0": "Yo pādanīrajavarodararādhitena …rādikena (ka.),",
  "anya-e0812n0:4_0": "Lokattayena’vikalena nirākulena;",
  "anya-e0812n0:5_0": "Viññāpayī nirupameyyatamattano taṁ,",
  "anya-e0812n0:6_0": "Vande munindamabhivandiya vandanīyaṁ.",
  "anya-e0812n0:7_0": "Patto sapattavijayo jayabodhimūle,",
  "anya-e0812n0:8_0": "Saddhammarājapadaviṁ yadanuggahena;",
  "anya-e0812n0:9_0": "Sattāpasatta sattappasattha (ka.) vipulāmalasagguṇassa,",
  "anya-e0812n0:10_0": "Saddhammasāraratanassa namatthu tassa.",
  "anya-e0812n0:11_0": "Yo bhājanattamabhisambhuṇi sagguṇassa,",
  "anya-e0812n0:12_0": "Tassāpi dhammaratanassa mahārahassa;",
  "anya-e0812n0:13_0": "Sambhāvitaṁ sasirasāhitasannatehi,",
  "anya-e0812n0:14_0": "Sambhāvayāmi sirasā gaṇamuttamaṁ taṁ.",
  "anya-e0812n0:15_0": "Ye’nantatantaratanākaramanthanena,",
  "anya-e0812n0:16_0": "Manthā’calollasitañāṇavarena laddhā;",
  "anya-e0812n0:17_0": "Sārā matāti sukhitā sukhayanti caññe,",
  "anya-e0812n0:18_0": "Te me jayanti guravo guravo guṇehi.",
  "anya-e0812n0:19_0": "1. Dosāvabodha paṭhamapariccheda",
  "anya-e0812n0:20_0": "Ratanattayappaṇāmavaṇṇanā",
  "anya-e0812n0:21_0": "1.",
  "anya-e0812n0:22_0": "Munindavadanambhoja-gabbhasambhavasundarī;",
  "anya-e0812n0:23_0": "Saraṇaṁ pāṇinaṁ vāṇī, mayhaṁ pīṇayataṁ manaṁ.",
  "anya-e0812n0:24_0": "1.",
  "anya-e0812n0:24_1": "Athāyaṁ ganthakāro ganthārambhe pubbapayogānubandhasabhāvasiddhikaviguṇopetānaṁ yatipotānaṁ tadupāyantaraviratā kamantarāpetaparakkamasambhavenādhigatabyasanasatamupalabbha dayāsañjātarasarasahadayatāya tadupāyabhūtaṁ bandhalakkhaṇaṁ viracayitukāmobhimatasiddhinimittamattanodhigatasaddhammadevatānussaraṇaṁ tāva dassetumāha “muninde”ccādi.",
  "anya-e0812n0:24_2": "Nanu “bandhalakkhaṇaṁ viracayitukāmo”ti vuttaṁ, kimettha lakkhaṇakaraṇena adiṭṭhalakkhaṇāpi dissanti bandhantāti?",
  "anya-e0812n0:24_3": "Saccaṁ, tathāpi te ghuṇakkharappakāsā tabbidūnaṁ payogānusārino vā siyuṁ, pubbe katasatthaparicayā vā siyunti viññeyyaṁ.",
  "anya-e0812n0:24_4": "Vāṇī mayhaṁ manaṁ pīṇayatanti sambandho.",
  "anya-e0812n0:24_5": "Vāṇīti vā sarassatyaparanāmadheyyā kāci devatā, sā sabbāvadātā yathicchitatthasādhanapuṇḍarīkagabbhe nisīdatīti lokavādo.",
  "anya-e0812n0:24_6": "Vāṇīti pana paccuhavirahenābhimatasiddhinibandhanekatāṇo sammāsambuddhabhāsito saddhammo, tatoyevāyaṁ devatā ruppate.",
  "anya-e0812n0:24_7": "Tattha sarassatiyā yathā’sattā jātāya manosampīṇananti loko, saddhammadevatāya tu manopīṇanaṁ, tassā sabbavajjarahitāyaccantanimmalāya nirantaratthanekatāṇappavattiyā manaso sampīṇanaṁ.",
  "anya-e0812n0:24_8": "Tena ca passaddhi, tāya pana sukhaṁ, tenāpi samādhi, samādhisambhavena yathābhūtāvabodhasambhavato vicittānekasaddatthavisesā paṭibhantyanāyāsena, tato ca yathicchitasiddhinipphattīti vaṅkavuttiyā tappasādamāsīsati.",
  "anya-e0812n0:25_0": "Kiṁvisiṭṭhoccāha “muninde”ccādi.",
  "anya-e0812n0:25_1": "Ubho loke munāti jānātīti muni, indati paramissariyaṁ pavatteti sabbatthāti indo, muni ca so indo ca, munīnaṁ indoti vā munindo, sammāsambuddho.",
  "anya-e0812n0:25_2": "Tatoyaṁ tassa nimittakasaññā.",
  "anya-e0812n0:25_3": "Vijjamānesupi pariyāyasaddesvaññesu kavikāmitassatthassekantavācakatteno’ cityasamposakoyaṁ munindasaddo, tathā hi yo ubhayalokajānanena munīnaṁ paramissariyapuggalānampi paramissariyaṁ vatteti, so paraṁ pīṇeti hetubhāvena’tre’tyu’citameva, tathā padantarānampi ocityaṁ poseti.",
  "anya-e0812n0:25_4": "Tathā hi tādisassa vadanāravindodare sambhavā sundarī, tatoyeva paṭisaraṇaṁ, tasmā ca mano pīṇetīti.",
  "anya-e0812n0:25_5": "Tassa vadanaṁ, tamiva munindavadanaṁ, ambhojaṁ.",
  "anya-e0812n0:25_6": "Tameva vā lakkhisaṁyogitādisadhammena’mbhojaṁ, padumaṁ.",
  "anya-e0812n0:25_7": "Tassa gabbho.",
  "anya-e0812n0:25_8": "Tattha sambhavena pavattiyā, uppattiyā vā sundarī niravajjā devatā.",
  "anya-e0812n0:25_9": "Vācā pana dosalesenāpa’samphuṭṭhāva niravajjā, tathā ca vakkhati “guṇālaṅkārasaṁyuttā” subodhālaṅkāra 14 gāthā iccādi.",
  "anya-e0812n0:25_10": "Tatovāyaṁ saraṇaṁ pāṇinaṁ sattānaṁ paṭibhānādiguṇavisesāvahattamattena paṭisaraṇabhūtā devatā.",
  "anya-e0812n0:25_11": "Vācā pana sabbupaddavanivāraṇena sabbahitasukhasampadāsampādanenaccantapaṭisaraṇabhūtā.",
  "anya-e0812n0:25_12": "Sabhāvanapuṁsakattā cettha na liṅgaparivattanaṁ.",
  "anya-e0812n0:25_13": "Mayhanti ekavacanenattano nirabhimānata’māneti sajjanamācāraṁ.",
  "anya-e0812n0:25_14": "Abhinnapadasileso cāyaṁ, sabbatthevāvīkatasaddappayogato.",
  "anya-e0812n0:25_15": "Sileso cāyaṁ vaṅkavuttiyā sabbattha siriṁ poseti.",
  "anya-e0812n0:25_16": "Tathā ca vakkhati “vaṅkavuttīsu poseti, sileso tu siriṁ para”nti subodhālaṅkāra 172 gāthā.",
  "anya-e0812n0:25_17": "Ayamettha saṅkhepena nayena atthavaṇṇanā.",
  "anya-e0812n0:25_18": "Vitthāranayena pana nānappakārenattho saṁvaṇṇetuṁ sakkā.",
  "anya-e0812n0:25_19": "Tathā sati ganthagāravopi siyāti pakāroyamevabbhupagato.",
  "anya-e0812n0:26_0": "1.",
  "anya-e0812n0:26_1": "Suparisuddhabuddhigocaraparamavicittaganthakārakoyamācariya- saṅgharakkhitamahāsāmipādo sapiṭakattayasabbasatthapārāvataraṇena sañjātānappakapītisukhamanubhavaṁ paṭipattipaṭivedhasāsanadvayassa pariyattimūlakattā yena kenaci pariyāyena tassā pariyattiyā atthāvabodhena “appeva nāma sādhujanaṁ paritoseyya”miti tadadhigamopāyabhūtamidaṁ pakaraṇamārabhanto ganthārambhe iṭṭhadevatāya paṇāmakaraṇaṁ satācārānurakkhaṇatthaṁ sadācārānurakkhaṇatthaṁ (ka.), visesato abhimataganthassānantarāyena parisamattiyā ca kāraṇamiti iṭṭhadevatānussaraṇaṁ, ganthantarārambhapaṭikkhepakajanapaṭibāhanapubbakāni abhidhānābhidheyyakaraṇappakārapayojanāni ca dassento “munindavadanambhoja…pe…",
  "anya-e0812n0:26_2": "parissamo”ti gāthattayamāha.",
  "anya-e0812n0:26_3": "Ettha paṭhamagāthāya iṭṭhadevatāsaṅkhātaratanattayappaṇāmo dassito, dutiyagāthāya ārambhapaṭikkhepakajanā nisedhitā, tatiyagāthāya abhidhānādikaṁ dassitaṁ.",
  "anya-e0812n0:26_4": "Tathā hi lokuttaradhammanissitapariyattisaṅkhātasabbaññubhāratiyā manosampīṇanāsīsanāpadesena attano nissesadhammaratane pasādo pakāsito.",
  "anya-e0812n0:26_5": "So pana dhammappasādo tadavinābhāvato buddhasaṅghesupi siddhoti ratanattayavisayaṁ paṇāmaṁ vaṅkavuttiyā dasseti.",
  "anya-e0812n0:26_6": "So hi atthato paṇāmakriyābhinipphādikā kusalacetanā.",
  "anya-e0812n0:26_7": "Ettha phalaṁ heṭṭhā vuttameva.",
  "anya-e0812n0:27_0": "Puna santesu rāmasammādyalaṅkāresu piṭṭhapisanaṁ viya hotīdaṁ alaṅkārakaraṇanti vadantā viruddhavādino rāmasammādīnamatthibhāvaṁ ubbhāvetvā abhyupagametvā (ka.) te suddhamāgadhikā na vaḷañjentīti iminā paṭisiddhā.",
  "anya-e0812n0:27_1": "Nirākaraṇaphalañhi ganthassa niddosabhāvova.",
  "anya-e0812n0:27_2": "Apica saddālaṅkāraatthālaṅkāradīpakena alaṅkārasaddena ganthasarīrasaṅkhātasaññino saññāsaṅkhātaabhidhānañca alaṅkārasaddassa saddālaṅkārādyabhidheyyañca suddhamāgadhikattaṁ vatvā alaṅkārasaddassa visesanabhūtaanurūpasaddopādānena buddhavacanassa upayogattaṁ māgadhikavohārena bhavatīti gamyamānattā karaṇappakārañca alaṅkāraganthappavattiyā atthālaṅkārādinissitattā iminā alaṅkārasaddeneva alaṅkārasaṅkharaṇasaṅkhātappayojanañca dasseti.",
  "anya-e0812n0:28_0": "Satthappayojanānaṁ sādhyasādhanalakkhaṇo sambandho pana sambandhassa nissayabhūtasatthappayojanānaṁ dassaneneva tannissitattā sayampi vutto hoti.",
  "anya-e0812n0:28_1": "Vuttaṁ hi–",
  "anya-e0812n0:29_0": "“Satthaṁ payojanañceva, ubho sambandhanissayā;",
  "anya-e0812n0:30_0": "Vuttā taṁvuttiyāyeva, vutto tannissitopi so”ti.",
  "anya-e0812n0:31_0": "Tassattho–",
  "anya-e0812n0:31_1": "sambandhanissayā sambandhassa ādhārabhūtā satthaṁ, payojanañca ubho vuttā, taṁvuttiyāyeva tesaṁ ubhinnaṁ kathaneneva tannissito te nissāya pavatto sopi sambandho vutto bhavatīti.",
  "anya-e0812n0:32_0": "Ettha abhidhānakathanaṁ vohārasukhatthaṁ, abhidheyyādikathanaṁ pana tehi yuttānaṁyeva ganthānaṁ subuddhipubbakādīnaṁ upādeyyattañca tabbiparītānaṁ ummattakavacanādīnamivaanupādeyyattañca pakāsanatthanti veditabbaṁ.",
  "anya-e0812n0:32_1": "Vuttañhi –",
  "anya-e0812n0:33_0": "“Sambandhānuguṇopāyaṁ sambandhyanuguṇopāyaṁ (ka.), purisatthābhidhāyakaṁ;",
  "anya-e0812n0:34_0": "Vīmaṁsādhigataṁ vīmaṁsādhikataṁ (sī.) vākya-matonadhigataṁ …nadhikataṁ (sī.) para”nti.",
  "anya-e0812n0:35_0": "Tassattho–",
  "anya-e0812n0:35_1": "sambandhānuguṇopāyaṁ sādhiyasādhanalakkhaṇasambandhassa nissayabhūtavāccavācakānaṁ sambandhibhūtānaṁ aññamaññānurūpaguṇaparijānane kāraṇabhūtaṁ purisatthābhidhāyakaṁ catubbidhadhammaatthakāmamokkhasaṅkhātānaṁ purisatthānaṁ vācakabhūtaṁ vākyaṁ “ekākhyāto padaccayo, siyā vākyaṁ sakārako”ti abhidhānappadīpikā 106 gāthā vuttalakkhaṇamajjhapatitavākyasamudāyopetaṁ mahāvākyasarūpasatthaṁ vīmaṁsādhigataṁ ñāṇagatilakkhaṇaupaparikkhāya adhigataṁ adhippetaṁ, ato paraṁ vuttalakkhaṇasatthato aññaṁ anadhigataṁ nādhippetanti.",
  "anya-e0812n0:35_2": "Idaṁ panettha gāthānaṁ nikkhepappayojanaṁ.",
  "anya-e0812n0:36_0": "Loke padumagabbhe vasantiyā sabbaṅgadhavalāya yathicchitatthasādhikāya sarassatīnāmikāya devatāya “vāṇī”ti vohārato iminā atthena yojetvā abhinnapadasilesālaṅkāravasena vuttattā padattho evaṁ veditabbo –",
  "anya-e0812n0:36_1": "munindassa sobhāsugandhādiguṇayogato mukhasadisassa, no ce mukhasaṅkhātaambhojassa gabbhe udare sambhavena pavattiyā uppattiyā vā sundarī niddosā, sobhanā vā pāṇinaṁ saraṇaṁ atoyeva ahitāpanayanahitāvahatthena sabbasattānaṁ paṭissaraṇabhūtā vāṇī yathāvuttaguṇopetā sarassatīdevatā, no ce sabbaññubhāratīti vuttasaddhammaratanaṁ mayhaṁ manaṁ ganthaviracane byāvaṭassa me cittaṁ pīṇayataṁ abhimatatthasampādanena pīṇayatūti.",
  "anya-e0812n0:37_0": "Ubhayalokajānanato muni ca so indabhāvapavattanato indo ceti kammadhārayena vā, agāriyamunianagāriyamunisekhamuniasekhamunīnaṁ catunnaṁ pañcamo hutvā indoti chaṭṭhītappurisena vā munindo.",
  "anya-e0812n0:37_1": "Devatāpakkhe vadanamiva vadananti ambhoje, saddhammapakkhe ambhojamiva ambhojanti vadane ca upacārena gahite kammadhārayo.",
  "anya-e0812n0:37_2": "Munindassa vadanambhojamiti ca, tassa gabbhoti ca, tasmiṁ sambhavoti ca, tena sundarīti ca vākyaṁ.",
  "anya-e0812n0:37_3": "Vāṇiyā visesanattepi ekantanapuṁsakattā saraṇasaddassa na liṅgaparivattanabhāvo.",
  "anya-e0812n0:37_4": "Pāṇinanti rassattaṁ, dīghassa byabhicārattā.",
  "anya-e0812n0:37_5": "Mayhanti ekavacanena attano sādhuguṇodayakāraṇaṁ niratimānataṁ dīpeti.",
  "anya-e0812n0:37_6": "Santesupi aññesu jinapariyāyesu munindasaddo iṭṭhamanosampīṇanaambhojatulyatāsundarittasaraṇattasaṅkhātānaṁ atthantarānaṁ ocityaṁ posetīti payutto.",
  "anya-e0812n0:37_7": "Tathā hi tādisassa mukhaṁ ambhojatulyaṁ, tasmiṁ mukhodare sambhavā sundarī, tatoyeva pāṇinaṁ saraṇaṁ.",
  "anya-e0812n0:37_8": "Tasmāyeva manosampīṇane paṭuttaṁ subyattamiti ocityaṁ hoti.",
  "anya-e0812n0:37_9": "Loke patthaṭamidamocityamādaraṇīyaṁ hoti.",
  "anya-e0812n0:37_10": "Tasmiñhi uttamakavayoyeva upadesakāti.",
  "anya-e0812n0:37_11": "Vuttañhi –",
  "anya-e0812n0:38_0": "“Ocityaṁ nāma viññeyyaṁ, loke vikhyātamādarā;",
  "anya-e0812n0:39_0": "Tatthopadesappabhavā, sujanā kavipuṅgavā”ti subodhālaṅkāra 104 gāthā.",
  "anya-e0812n0:40_0": "Nimittavaṇṇanā",
  "anya-e0812n0:41_0": "2.",
  "anya-e0812n0:42_0": "Rāmasammādyalaṅkārā, santi santo purātanā;",
  "anya-e0812n0:43_0": "Tathāpi tu vaḷañjenti, suddhamāgadhikā na te.",
  "anya-e0812n0:44_0": "2.",
  "anya-e0812n0:44_1": "Athevamabhigatāmitasiddhisampadāpādanekacaturaparamiṭṭhadevatā- bhāvarūpitasaddhammaratanasso’ padassitanipaccakārena iṭṭhadevatāpūjaṁ dassetvā “nanu bandhalakkhaṇamatthiyeva pubbakaṁ, tasmā kimanena piṭṭhapisanene”ti lakkhaṇantarārambhapaṭikkhepakajanapaṭibāhanapubbakamabhidheyyappayojana- sambandhe dassetumāha “rāmasamme”ccādi.",
  "anya-e0812n0:44_2": "Rāmasammādīnaṁ rāmasammapabhutīnaṁ pubbācariyānaṁ, rāmasammādayo vā taṁsambandhato.",
  "anya-e0812n0:44_3": "Bhavati hi taṁsambandhato tabbohāro yathā kiñcipi vejjasatthaṁ “bimbisāro”ti.",
  "anya-e0812n0:44_4": "Alaṅkārā bhūsāvisesā, bandhālaṅkārapaṭipādakatthena alaṅkārakhyā ganthavisesā vā.",
  "anya-e0812n0:44_5": "Santo sobhanā.",
  "anya-e0812n0:44_6": "Dvepi purā pubbakāle bhavā purātanā, porāṇikā.",
  "anya-e0812n0:44_7": "Ubhopi santi.",
  "anya-e0812n0:44_8": "Yajjapi saṁvijjanti.",
  "anya-e0812n0:44_9": "Tathāpi tūti nipātasamudāyoyaṁ visesābhidhānārambhe.",
  "anya-e0812n0:44_10": "Evaṁ santepīti attho.",
  "anya-e0812n0:44_11": "Suddhamāgadhikāti magadhesu bhavā, tattha viditā vā magadhā, saddā.",
  "anya-e0812n0:44_12": "Te etesaṁ santi, tesu vā niyuttāti māgadhikā.",
  "anya-e0812n0:44_13": "Suddhā ca sakkaṭādibhāsitakālusiyābhāvena visuddhā, asammissā vā aparicitattā te māgadhikā cāti suddhamāgadhikā, yatipotā.",
  "anya-e0812n0:44_14": "Te yathāvutte alaṅkāre ābharaṇavisese na vaḷañjenti, pasādhanavisese nānubhavanti.",
  "anya-e0812n0:44_15": "Ganthavisese pana uggahaṇadhāraṇādivasena attano suddhamāgadhikattā, rāmasammādīnañca sakkaṭādibhāvatoti ayamettha saddattho.",
  "anya-e0812n0:44_16": "Bhāvatthalesopettha paripūrati, tathāvidhapatītiyogato.",
  "anya-e0812n0:44_17": "Suddhamāgadhikā attano parisuddhabhāvena pubbe sobhanāpi te alaṅkārā idāni malaggahitabhāvappattā “kiṁ tehi malaggahitehi amhādisānaṁ suddhasattāna”nti na vaḷañjentīti.",
  "anya-e0812n0:45_0": "“Patīyamānaṁ pana kiñci vatthu,",
  "anya-e0812n0:46_0": "Attheva vāṇīsu mahākavīnaṁ;",
  "anya-e0812n0:47_0": "Yaṁ taṁ pasiddhāvayavātiritta-",
  "anya-e0812n0:48_0": "Mābhāti lāvaṇyamivaṅganāsū”ti.",
  "anya-e0812n0:49_0": "Hi vuttaṁ.",
  "anya-e0812n0:50_0": "2.Santo viññūhi pasatthattā sobhanā purātanā pubbakālasambhūtā rāmasammādyalaṅkārā rāmasammādīhi ācariyehi viracitattā, tesaṁ taṁsambandhato tabbohārasadisanāmattā vā rāmasammādayo nāma alaṅkārā kismiñci vejjasatthe “bimbisāro”ti vohāro viya.",
  "anya-e0812n0:50_1": "Alaṅkārā bhūsāvisesā, alaṅkārattapaṭipādanato alaṅkāranāmikā ganthavisesā vā santi kiñcāpi vijjanti, tathāpi tu evaṁ santepi suddhamāgadhikā sakkaṭapākatādīsu aññabhāsāsu paricayābhāvato kevalamāgadhikā te rāmasammādike alaṅkāre na vaḷañjenti pasādhanavasena, uggahaṇadhāraṇādivasena na sevanti.",
  "anya-e0812n0:50_2": "Magadhesu bhavā, tesu vā viditā magadhā, saddā.",
  "anya-e0812n0:50_3": "Te etesaṁ atthi, tesu niyuttāti vā māgadhikā.",
  "anya-e0812n0:50_4": "Suddhasaddo magadhavisesano, māgadhikavisesano vā hoti.",
  "anya-e0812n0:50_5": "Saddānaṁ tādisapatītivisesayogato bhāvatthalesopi idha dippati.",
  "anya-e0812n0:50_6": "Tathā hi suddhamāgadhikā attano suddhattā tesaṁ vinyāsena sobhanatte satipi bhāsāya purātanattā aparisuddhoti avamaññamānā na vaḷañjentīti.",
  "anya-e0812n0:50_7": "Vatticchitassatthassa upatthambhakabhūto bhāvatthalesopi mahākavīnaṁ vacanesuyeva labbhatīti daṭṭhabbo.",
  "anya-e0812n0:50_8": "Vuttaṁ hi–",
  "anya-e0812n0:51_0": "“Patīyamānaṁ pana kiñci vatthu,",
  "anya-e0812n0:52_0": "Attheva vāṇīsu mahākavīnaṁ;",
  "anya-e0812n0:53_0": "Yaṁ taṁ pasiddhāvayavātiritta-",
  "anya-e0812n0:54_0": "Mābhāti lāvaṇyamivaṅganāsū”ti.",
  "anya-e0812n0:55_0": "Tassattho –",
  "anya-e0812n0:55_1": "mahākavīnaṁ pūjitakavīnaṁ vāṇīsu vacanavisesesu patīyamānaṁ gammamānaṁ yaṁ kiñci vatthu yo koci atthaleso attheva atthi eva, taṁ vatthu aṅganāsu vanitāsu pasiddhāvayavātirittaṁ hatthapādādipākaṭasarīrāvayavato adhikaṁ lāvaṇyamiva manogocarībhūtasundarattaṁ viya pasiddhāvayavātirittaṁ pakāsasaddāvayavato adhikaṁ hutvā ābhāti dippatīti.",
  "anya-e0812n0:56_0": "Abhidhānādivaṇṇanā",
  "anya-e0812n0:57_0": "3.",
  "anya-e0812n0:58_0": "Tenāpi nāma toseyya-mete’laṅkāravajjite;",
  "anya-e0812n0:59_0": "Anurūpenā’laṅkāre-ne’sameso parissamo.",
  "anya-e0812n0:60_0": "3.Teneccādi.",
  "anya-e0812n0:60_1": "Yena te alaṅkāre na vaḷañjenti, tena kāraṇena alaṅkāravajjite ābharaṇehi, ganthavisesehi vā rahite, alaṅkārā vā yathāvuttavajjitā yehi te, ete yatipote esaṁ yatipotānaṁ anurūpena idāni viraciyamānattābhinavabhāvato, dasabalavadanakamalamajjhavāsitabhāsitaviracitabhāvato ca anucchavikena alaṅkārena ābharaṇena, alaṅkārasatthena vā toseyyaṁ apināma yathicchitapasādhanavasena, savanadhāraṇādivasena vā vaḷañjanena santuṭṭhe kareyyaṁ appeva nāma yannūnāti eso parissamo ayaṁ amhākaṁ tādisasantuṭṭhijanakālaṅkārapakaraṇappayogo.",
  "anya-e0812n0:61_0": "Alaṅkaronti attabhāvamanenāti alaṅkāro, ābharaṇaṁ hārakeyūrādi.",
  "anya-e0812n0:61_1": "Alaṅkaronti bandhasarīramanenāti alaṅkārotiminā pana alaṅkārasaddena pasādādayo saddālaṅkārā, sabhāvavutyādayo ca atthālaṅkārā nānappakārā saṅgahitā, yehi saddatthasaṅkhātaṁ bandhasarīraṁ sobhate, yathā hi purisasarīre hārakeyūrādyalaṅkāro nyasyate, yena sobhate, tathā bandhasarīrepi saddālaṅkārā, atthālaṅkārā ca nikkhipīyanti, yato sobhate.",
  "anya-e0812n0:61_2": "Teneva vakkhati “taṁ tu pāpentulaṅkārā, vindanīyatarattana”nti subodhālaṅkāra 9 gāthā ca, “atthālaṅkārasahite”ccādikañca subodhālaṅkāra 164 gāthā.",
  "anya-e0812n0:62_0": "Alaṅkāravidhānabhāvena tu bandhasarīrampi tadatthiyā alaṅkāro, tathā tappaṭipādakaṁ subodhālaṅkāranāmadheyyasatthaṁ alaṅkatapaṭipādakattena maṅgalasuttanti viya.",
  "anya-e0812n0:62_1": "Vakkhati hi “ganthopi kavivācāna-malaṅkārappakāsako” subodhālaṅkāra 12 gāthā ccādi.",
  "anya-e0812n0:62_2": "Atra uccate –",
  "anya-e0812n0:63_0": "“Mukhyolaṅkārasaddoyaṁ, saddatthālaṅkatissito;",
  "anya-e0812n0:64_0": "Sāmatthiyā tvadhiṭṭhāne, tathā satthepi tabbatī”ti.",
  "anya-e0812n0:65_0": "Anenassābhidheyyādīni vuccanti.",
  "anya-e0812n0:65_1": "Abhidhīyate iti abhidheyyaṁ, samuditena satthena vacanīyattho.",
  "anya-e0812n0:65_2": "So ca sarīrālaṅkāravibhāgakappanāya tesaṁ paṭipādanaṁ.",
  "anya-e0812n0:65_3": "Subodhālaṅkārena hi te paṭipādīyanti.",
  "anya-e0812n0:65_4": "Yena ca yo paṭipādīyati, tassāyamattho bhavatīti abhidheyyasatthopi.",
  "anya-e0812n0:65_5": "Dassitameva tu sarīrālaṅkārasaṅkharaṇaṁ payojanaṁ, taṁ nissāya subodhālaṅkārappavattito.",
  "anya-e0812n0:65_6": "Yassa hi yamuddissa pavatti hoti, taṁ tassa payojanaṁ, taṁ pana kavittakittipasiddhādilakkhaṇaṁ, paramparāya tadatthatāya subodhālaṅkārasaṅkharaṇassa.",
  "anya-e0812n0:65_7": "Satthapayojanānaṁ, sādhiyasādhanalakkhaṇo sambandho tu nissayapadassinā dassitoyeva. Yathāha –",
  "anya-e0812n0:66_0": "“Satthaṁ payojanañceva, ubho sambandhanissayā;",
  "anya-e0812n0:67_0": "Vuttātaṁvuttiyāyeva, vutto tannissitopi so”ti.",
  "anya-e0812n0:68_0": "Abhidheyyādikathanañca taṁsamaṅgisseva ca vīmaṁsāvisesasamaṅgīnamupādīyamānattā, aññādisassa pana ummattakavacanādino viya heyyattā.",
  "anya-e0812n0:68_1": "Vuttañhetaṁ –",
  "anya-e0812n0:69_0": "“Sambandhānuguṇopāyaṁ, purisatthābhidhāyakaṁ;",
  "anya-e0812n0:70_0": "Vīmaṁsādhigataṁ vākya-matonadhigataṁ para”nti.",
  "anya-e0812n0:71_0": "Vākyanti cettha vākyalakkhaṇopetamantaravākyasannicayaṁ mahāvākyasarūpaṁ satthamevādhippetaṁ.",
  "anya-e0812n0:72_0": "3.",
  "anya-e0812n0:72_1": "Yena te te alaṅkārena vaḷañjenti, tena kāraṇena alaṅkāravajjite ābharaṇavisesehi, ganthavisesehi vā vajjite, te virahite yehi ete suddhamāgadhike esaṁ suddhamāgadhikānaṁ anurūpena abhinavabhāvato māgadhikasarūpaṁ anugatarūpena, dasabalabhāsitaviracitattā vā anukūlena alaṅkārena ābharaṇavisesena, ganthavisesena vā toseyyaṁ alaṅkāravaḷañjāpanena, ganthavisese ganthavisaye (ka.) uggahaṇadhāraṇādikārāpanena vā santuṭṭhe kareyyaṁ apināma yaṁnūna sundaramiti, eso parissamo ayaṁ mama alaṅkārapakaraṇappayogo.",
  "anya-e0812n0:72_2": "Apināmāti ettha itisaddo gamyamāno.",
  "anya-e0812n0:73_0": "Alaṅkārehi vajjitā, alaṅkārā vajjitā yehi vāti ca.",
  "anya-e0812n0:73_1": "Rūpassa anu anurūpaṁ, rūpaṁ anugataṁ anurūpaṁ vā, tena anurūpena.",
  "anya-e0812n0:73_2": "Alaṅkaronti attabhāvamaneneti alaṅkāro, hārakeyūrādi ābharaṇapakkhe, ganthapakkhe tu alaṅkaronti bandhasarīramaneneti alaṅkāro.",
  "anya-e0812n0:73_3": "Iminā mukhyabhāvena pasādādisaddālaṅkārā ca sabhāvavutyādiatthālaṅkārā ca pavuccanti.",
  "anya-e0812n0:73_4": "Amukhyato pana imesaṁ dvinnaṁ alaṅkārānamadhiṭṭhānabhūtabandhasarīrampi, tathā maṅgalasuttaratanasuttādivohāro viya alaṅkārapakāsakaṁ “sammā bujjhanti dvippakārā alaṅkārā anene”ti iminā atthena laddhasubodhālaṅkāravaranāmadheyyasatthampi vuccati.",
  "anya-e0812n0:73_5": "Vuttamidameva –",
  "anya-e0812n0:74_0": "“Mukhyolaṅkārasaddoyaṁ, saddatthālaṅkatissito;",
  "anya-e0812n0:75_0": "Sāmatthiyā tvadhiṭṭhāne, tathā satthepi tabbatī”ti.",
  "anya-e0812n0:76_0": "Ettha sāmatthiyaṁ nāma tadādhāratappaṭipādakattavohārato tadādheyyatappaṭipādanīyaṁ na bhavati ce, aññaṁ kiṁ bhavatīti aññathānupapattilakkhaṇamevāti.",
  "anya-e0812n0:77_0": "4.",
  "anya-e0812n0:78_0": "Yesaṁ na sañcitā paññā-nekasatthantarocitā;",
  "anya-e0812n0:79_0": "Sammohabbhāhatāve’te, nāvabujjhanti kiñcipi.",
  "anya-e0812n0:80_0": "5.",
  "anya-e0812n0:81_0": "Kiṁ tehi pādasussūsā, yesaṁ natthi gurūnī’ha garūniha (ka.);",
  "anya-e0812n0:82_0": "Ye tappādarajokiṇṇā, te’va sādhūvivekino.",
  "anya-e0812n0:83_0": "4-5.",
  "anya-e0812n0:83_1": "Evaṁ lakkhaṇārambhapaṭikkhepakajanapaṭibāhanapubbakamabhidheyyādikaṁ dassetvā idāni satthatova sabbattha guṇadosavivecanaṁ.",
  "anya-e0812n0:83_2": "Atoyeva vuccati –",
  "anya-e0812n0:84_0": "“Sabbattha satthatoyeva, guṇadosavivecanaṁ;",
  "anya-e0812n0:85_0": "Yaṁ karoti vinā satthaṁ, sāhasaṁ kimatodhika”nti.",
  "anya-e0812n0:86_0": "Tasmā guṇadosavibhāgavicāraṇaṁ nāma tabbidūnaṁyeva, nāsatthaññūnaṁ purisapasūnaṁ. Tathā cāha –",
  "anya-e0812n0:87_0": "“Guṇadosamasatthaññū, jano vibhajate kathaṁ;",
  "anya-e0812n0:88_0": "Adhikāro kimandhassa, rūpabhedopaladdhiya”nti kābyādāsa 1.8.",
  "anya-e0812n0:89_0": "Yenevaṁ, tenettha guṇadosadassane pasannānekasatthacakkhuyevādhigato, nañño tabbiparītotyanvayabyatirekavasena dassento “yesa”ntiādigāthādvayamāha.",
  "anya-e0812n0:89_1": "Tattha yesanti aniyamuddeso, yehīti attho.",
  "anya-e0812n0:89_2": "Yehi na sañcitā na rāsikatā, nānāsantānavuttinīpi ekattanayena ekasmiṁ santāne na vāsitā naparibhāvitāti vuttaṁ hoti. Kā sā?",
  "anya-e0812n0:89_3": "Paññā heyyopādeyyavivekarūpā.",
  "anya-e0812n0:89_4": "Kīdisīti āha “anekasatthantarocitā”ti.",
  "anya-e0812n0:89_5": "Anekasmiṁ tipiṭakatakkabyākaraṇālaṅkārasatthādike satthantare ucitā savanadhāraṇādivasena paricitā sāyaṁ paññā yesaṁ na sañcitāti pakataṁ.",
  "anya-e0812n0:89_6": "Eteti yathāuddiṭṭhānaṁ niyamavacanaṁ.",
  "anya-e0812n0:89_7": "Sammohabbhāhatāti yathāvuttāyātisayavatiyā paññāyābhāvato balappattena mohena abbhāhatā visesena pahatā, evasadditā hontīti adhippāyo.",
  "anya-e0812n0:89_8": "Yato evaṁ, tasmāpi kiñcipi heyyopādeyyarūpaṁ yaṁ kiñcideva aṭṭhānāniyojakatādisagurupādasussūsānissayapaṭiladdhavivekapaññāti- sayālābhena nāvabujjhanti, na jānantītyattho.",
  "anya-e0812n0:89_9": "Yato ālasiyādidosalesapariggahopi satatācariyasevanavasena sirovikiṇṇatādisagurupādapaṅkajambujaparāyano cirenapi kālena nānāvidhasatthantarakataparicayabalena pappoti tādisaṁ paññāveyattiyaṁ.",
  "anya-e0812n0:89_10": "Tenevāha bhagavā –",
  "anya-e0812n0:90_0": "“Nihīyati puriso nihīnasevī,",
  "anya-e0812n0:91_0": "Na ca hāyetha kadāci tulyasevī;",
  "anya-e0812n0:92_0": "Seṭṭhamupanamaṁ udeti khippaṁ,",
  "anya-e0812n0:93_0": "Tasmā’ttano uttaritaraṁ bhajethā”ti a. ni. 3.26.",
  "anya-e0812n0:94_0": "Tato etādiso paññavāyevettha guṇadosavibhāgavivecane adhikārī, nañño tabbiparīto purisapasūti ayametthādhippāyo.",
  "anya-e0812n0:94_1": "Ruḷho atthaviseso.",
  "anya-e0812n0:94_2": "Tenāha “kiṁ tehi pādasussūsā, yesaṁ natthi gurūnihā”ti.",
  "anya-e0812n0:94_3": "Ihāti imasmiṁ loke yesaṁ janānaṁ gurūnaṁ kātabbā pādasussūsā pādaparicariyā natthi, tehi janehi yathāvuttanayena paññāveyattiyarasānabhiññehi kiṁ payojanaṁ, lesamattampi natthi, anadhigatāyevettha eteti adhippāyo.",
  "anya-e0812n0:94_4": "Idāni byatirekamukhena āha “ye”tiādi.",
  "anya-e0812n0:94_5": "Ye pubbe katapuññatādisampattisampannā tappādarajehi tesaṁ gurūnaṁ pādadhūlīhi okiṇṇā onaddhā gavacchitā, teva sādhū yathāvuttanayena paññāveyattiyena abhiññātā sajjanā eva vivekino heyyopādeyyaguṇadosavibhāganiyamanapaññāsampattisamaṅgino honti, teyevettha guṇadosavivecane adhigatāti adhippāyo.",
  "anya-e0812n0:94_6": "Sā cāyaṁ gurupādasussūsā visiṭṭhādarena karaṇīyāti vaṅkavuttiyā tadabhyāse sādhujane niyojeti.",
  "anya-e0812n0:95_0": "4-5.",
  "anya-e0812n0:95_1": "Ye sakalasatthaparicitaññāṇapāṭavā yadi dosamāropayanti, tesaṁ taddosanirākaraṇaṁ vinā padesāvabodhanamattena paṇḍitamānīnaṁ vacanassāgurukaraṇaṁ vaṅkavuttiyā dassento ca taṁdvāreneva attano anaññasādhāraṇagurugāravataṁ sādhujanehi paramādarena sampādetabbamiti dassetuṁ “yesaṁ…pe…",
  "anya-e0812n0:95_2": "kino”ti gāthādvayamāha.",
  "anya-e0812n0:95_3": "Anekasatthānaṁ tipiṭakatakkabyākaraṇādīnaṁ anekesaṁ ganthānaṁ antare tatvatthasaṅkhātaabbhantare ucitā savanauggahaṇadhāraṇādivasena paricitā paññā sutamayā paññā yesaṁ yehi na sañcitā, dvinnamekakkhaṇe pavattiyābhāvepi upacitasamūhabhāvato, pubbakālikapaññāya aparakālikapaññāya anantaraāsevanādipaccayalābhato avatthabāhullapavattito vā sañcitabbāpi na rāsikatā.",
  "anya-e0812n0:95_4": "Ete īdisapaññāpāṭavarahitā ime sammohabbhāhatā paññāpāṭavābhāvato balappattena mohena visesena pahatā eva kiñcipi heyyopādeyyaṁ nāvabujjhanti.",
  "anya-e0812n0:95_5": "Na eke aneketi ca, te ca te satthā ceti ca, tesamantaramiti ca, tasmiṁ ucitāti ca sammohena abbhāhatāti ca viggaho.",
  "anya-e0812n0:95_6": "Tena vuttaṁ–",
  "anya-e0812n0:96_0": "“Guṇadosamasatthaññū, jano vibhajate kathaṁ;",
  "anya-e0812n0:97_0": "Adhikāro kimandhassa, rūpabhedopaladdhiya”nti kābyādāsa 1.8.",
  "anya-e0812n0:98_0": "Tassattho –",
  "anya-e0812n0:98_1": "asatthaññū jano guṇadosaṁ kathaṁ vibhajate.",
  "anya-e0812n0:98_2": "Tathā hi rūpabhedopaladdhiyaṁ nīlapītādirūpavisesāvabodhane andhassa adhikāro abhimukhakaraṇaṁ kiṁ hoti, na bhavatyeva, tasmā anekasatthantaragatasuppasannapaññācakkhunā eva guṇadosavivecanaṁ bhavati, tadabhāve na bhavatyeva.",
  "anya-e0812n0:98_3": "Idameva vuccate–",
  "anya-e0812n0:99_0": "“Sabbattha satthatoyeva, guṇadosavivecanaṁ;",
  "anya-e0812n0:100_0": "Yaṁ karoti vinā satthaṁ, sāhasaṁ kimatodhika”nti.",
  "anya-e0812n0:101_0": "Tassattho –",
  "anya-e0812n0:101_1": "sabbattha guṇadosavivecanaṁ satthatoyeva hoti, satthaṁ vinā satthocitatādisapaññaṁ vinā yaṁ karoti guṇāguṇavibhāgaṁ karoti, yaṁ karaṇaṁ atthi, atodhikaṁ sāhasaṁ kiṁ āsuṁ kiriyā anupaparikkhanakiriyā nattheva.",
  "anya-e0812n0:102_0": "Iha imasmiṁ loke yesaṁ akatapuññānaṁ janānaṁ gurūnaṁ",
  "anya-e0812n0:103_0": "“Piyo garu bhāvanīyo,",
  "anya-e0812n0:104_0": "Vattā ca vacanakkhamo;",
  "anya-e0812n0:105_0": "Gambhīrañca kathaṁ kattā,",
  "anya-e0812n0:106_0": "No cā’ṭṭhāne niyojako”ti a. ni. 7.37.",
  "anya-e0812n0:107_0": "Niddiṭṭhaguṇopetānaṁ ācariyānaṁ kātabbā pādasussūsā pādaparicariyā natthi, tehi kiṁ payojanaṁ.",
  "anya-e0812n0:107_1": "Ye katapuññā janā tappādarajokiṇṇā tesaṁ gurūnaṁ pādarajehi gavacchitā, teva sādhū janā eva vivekino kalyāṇamittagurupāsanāhi adhigatavisiṭṭhavivekabuddhino bhavanti, te eva vivekaṁ jānantīti bhāvo.",
  "anya-e0812n0:107_2": "Sotumicchā sussūsā, taṁ nissāya kattabbapādaparicariyāpi tadatthiyā sussūsā nāma hoti.",
  "anya-e0812n0:107_3": "Pādesu sussūsāti ca, tesaṁ pādāti ca, tesu rajānīti ca, tehi okiṇṇāti ca viggaho.",
  "anya-e0812n0:107_4": "Sissānaṁ sakalābhibuddhiyā gurupaṭibaddhattā attano guṇato adhikatarāyeva sevitabbā.",
  "anya-e0812n0:107_5": "Vuttañhi bhagavatā –",
  "anya-e0812n0:108_0": "“Nihīyati puriso nihīnasevī,",
  "anya-e0812n0:109_0": "Na ca hāyetha kadāci tulyasevī;",
  "anya-e0812n0:110_0": "Seṭṭhamupanamaṁ udeti khippaṁ,",
  "anya-e0812n0:111_0": "Tasmā’ttano uttaritaraṁ bhajethā”ti a. ni. 3.26.",
  "anya-e0812n0:112_0": "6.",
  "anya-e0812n0:113_0": "Kabbanāṭakanikkhitta-nettacittā kavijjanā;",
  "anya-e0812n0:114_0": "Yaṁkiñci racayante’taṁ, na vimhayakaraṁ paraṁ.",
  "anya-e0812n0:115_0": "7.",
  "anya-e0812n0:116_0": "Teye’va paṭibhāvanto, so’va bandho savimhayo;",
  "anya-e0812n0:117_0": "Yena tosenti viññūye, tatthāpya’vihitādarā.",
  "anya-e0812n0:118_0": "6-7.",
  "anya-e0812n0:118_1": "Evametthānvayabyatirekavasenādhigate dassetvā idāni “kiṁ amhākaṁ kabbanāṭakaparicayābhāveracanāvisesābhiyogopajanitaparissamenā”ti olīnavuttino sotujane samussāheti “kabbanāṭakā”tiādinā.",
  "anya-e0812n0:118_2": "Kavippayogasaṅkhāto bandhova kavino idanti kabbaṁ.",
  "anya-e0812n0:118_3": "Muttakādivākyasvamuttikādyavayavasabhāvā antaravākyasamudāyasampannaṁ vuttajātibhedabhinnaṁ pajjamayaṁ gajjamayaṁ pajjagajjamayaṁ campūnāmakañca, mahāvākyarūpaṁ mahākabbañca, taṁ pana mahākabbaṁ saggehi sagganāmakehi paricchedavisesehi bandhyate karīyatīti saggabandhoti pavuccati.",
  "anya-e0812n0:118_4": "Tassa tu lakkhaṇaṁ “saggabandhassa mukhaṁ iṭṭhāsīsanaṁ siyā paṇāmo vā bandhasambandhino kassaci atthassa niddeso vā”tiādinā anekadhā vaṇṇenti.",
  "anya-e0812n0:118_5": "Taṁ yathā?",
  "anya-e0812n0:119_0": "“Saggabandho mahākabba-muccate tvassa lakkhaṇaṁ;",
  "anya-e0812n0:120_0": "Paṇāmo vatthuniddeso, āsīsāpi ca tammukhaṁ.",
  "anya-e0812n0:121_0": "Itihāsakathubbhūtaṁ, santasannissayampi vā;",
  "anya-e0812n0:122_0": "Catuvaggaphalāyattaṁ, caturodāttanāyakaṁ.",
  "anya-e0812n0:123_0": "Puraṇṇavutuselindu-savitūdayavaṇṇanaṁ;",
  "anya-e0812n0:124_0": "Uyyānasalilakkīḷā, madhupānaratussavaṁ.",
  "anya-e0812n0:125_0": "Vippalambhavivāhehi, kumārodayavaḍḍhihi;",
  "anya-e0812n0:126_0": "Mantadūtappayānāji-nāyakābhyūdayehipi.",
  "anya-e0812n0:127_0": "Alaṅkatamasaṁkhitta-rasabhāvanirantaraṁ;",
  "anya-e0812n0:128_0": "Nātivitthiṇṇasaggehi, piyavuttasusandhibhi.",
  "anya-e0812n0:129_0": "Sabbattha bhinnasaggante-hupetaṁ lokarañjakaṁ;",
  "anya-e0812n0:130_0": "Kabbaṁ kappantaraṭṭhāyi, jāyate sādhvalaṅkatī”ti kābyādāsa 1.14 – 19 gāthā.",
  "anya-e0812n0:131_0": "Tattha itihāsakathubbhūtanti purāvuttakathāsannissayaṁ.",
  "anya-e0812n0:131_1": "Santasannissayanti itarasobhanādhikaraṇaguṇarājacaritādinissayaṁ vā.",
  "anya-e0812n0:131_2": "Catuvaggaphalāyattanti dhammādicatuvaggaphalāyattaṁ.",
  "anya-e0812n0:131_3": "Dhammo nāma abbhūdayanibbānahetuko.",
  "anya-e0812n0:131_4": "Attho nāma vijjābhumyādīnaṁ yathāññāyamajjanaṁ, ajjitānañca rakkhaṇaṁ.",
  "anya-e0812n0:131_5": "Kāmo nāma nirayo visayo payogo.",
  "anya-e0812n0:131_6": "Mokkho nāma sabbasaṁsāradukkhanivatti.",
  "anya-e0812n0:131_7": "Caturodāttanāyakanti ussāhasattimantasattipabhūsattiyogena caturo kusalo cāgātisayādiyogena udātto udāro nāyako vipakkho, paṭipakkho ca yattha, taṁ.",
  "anya-e0812n0:131_8": "Madhu nāma surā.",
  "anya-e0812n0:131_9": "Vippalambho viraho.",
  "anya-e0812n0:131_10": "Manto nītivedīhi saha kārīyanicchayo.",
  "anya-e0812n0:131_11": "Dūto sandhānappavatto puriso.",
  "anya-e0812n0:131_12": "Payānaṁ saṅgāmādinimittagamanaṁ.",
  "anya-e0812n0:131_13": "Āji sandhyābhāve viggaho.",
  "anya-e0812n0:131_14": "Asaṅkhattarasabhāvanirantaranti asaṁkhittā bahuttā rasā siṅgāravīrādayo, bhāvā ratiussāhādayo, tehi nirantaraṁ patthaṭaṁ.",
  "anya-e0812n0:131_15": "Piyavuttasusandhibhīti piyāni sutisubhagāni vuttāni indavajirādīni aññamaññasambandhasaṁsaggatāya sobhano sandhi aññamaññasaṅgahā yesaṁ saggānaṁ, tehīti.",
  "anya-e0812n0:132_0": "Punapi yathāvuttesu aṅgesu nagaravaṇṇanādīsu kiñca yathāsambhavaṁ madhupānādirahitampi taññūnaṁ mano rañjeti upādiyateva sabbhīti dassetumāha–",
  "anya-e0812n0:133_0": "“Kabbaṁ na dussataṅgehi, nyūnamapyatra kehici;",
  "anya-e0812n0:134_0": "Bandhaṅgasampadā taññū, kāmamārādhayanti ce”ti kābyādāsa 1.20.",
  "anya-e0812n0:135_0": "Punapi –",
  "anya-e0812n0:136_0": "“Guṇato paṭhamaṁ vatvā, nāyakaṁ tena sattuno;",
  "anya-e0812n0:137_0": "Nirākaraṇamiccesa, maggo pakatisundaro.",
  "anya-e0812n0:138_0": "Vaṁsavīrasutādīni, vaṇṇayitvā ripussapi;",
  "anya-e0812n0:139_0": "Tajjayā nāyakukkaṁsa-kathanañca sukheti no”ti kābyādāsa 1.21 22 gāthā āhu.",
  "anya-e0812n0:140_0": "Sabbampetaṁ saddhammāmatarasapānasarasahadayānaṁ samphappalāpavipulavisappavesopaddutakabbanāṭakaparammukhānaṁ satatacaritasañcaritaratanabhājanānaṁ sappurisānaṁ kiṁ hadayakhedopajanitaparissameneti tadanurūpamevopadassitanti.",
  "anya-e0812n0:141_0": "Nāṭakaṁ nāma bharatādināṭyasatthe nānappakāranirūpitarūpaṁ kappaṁ, taṁlakkhaṇekadesabhūtalakkhaṇāni pakaraṇādīni nava rūpakāni.",
  "anya-e0812n0:141_1": "Nāṭikā ca etthevāvarumbhanti.",
  "anya-e0812n0:141_2": "Kabbañca nāṭakañca, tesu nikkhittaṁ ṭhapitaṁ nettañca cittañca yehīti viggaho. Ke te? Kavino.",
  "anya-e0812n0:141_3": "Tattha nikkhittanettacittavacanena sutassa cintanañca ūhāpohamukhena yathuggahitaniyāmaṁ, aviparītatthanicchayanaṁ, nicchitassa bhāvanā, nirantarābhiyogo ca dassito.",
  "anya-e0812n0:141_4": "Kabbanāṭakavacanena sutaṁ, cintitaṁ, bhāvitañca dassitaṁ.",
  "anya-e0812n0:141_5": "Sute dassite tannissayaṁ sutamayañāṇampi dassitameva siyāti.",
  "anya-e0812n0:141_6": "“Kabbanāṭakanikkhittanettacittā”ti iminā sutacintābhāvanānukkamena sampāditapaññāpāṭavānaṁ kabbaracanāya sāmatthiyaṁ dasseti.",
  "anya-e0812n0:141_7": "Hoti hi tādisānaṁ taṁsutādi bandhanakāraṇaṁ.",
  "anya-e0812n0:141_8": "Vuttañhi –",
  "anya-e0812n0:142_0": "“Sābhāvikī ca paṭibhā,",
  "anya-e0812n0:143_0": "Sutañca bahu nimmalaṁ;",
  "anya-e0812n0:144_0": "Amando cābhiyogoyaṁ,",
  "anya-e0812n0:145_0": "Hetu hotiha bandhane”ti kābyādāsa 1.103 gāthā.",
  "anya-e0812n0:146_0": "Yaṁkiñcīti attano cittāruḷhaṁ yaṁkiñci bandhajātaṁ.",
  "anya-e0812n0:146_1": "Iminā pana aniyamavacanena attano tattha ādarābhāvaṁ dīpeti.",
  "anya-e0812n0:146_2": "Racayanti karonti.",
  "anya-e0812n0:146_3": "Etaṁ tehi racitaṁ bandhajātaṁ paraṁ accantameva vimhayakaraṁ na hoti, tādisopāyasampattisampannassa upeyyasampattisabbhāvato anacchariyamevāti adhippāyo.",
  "anya-e0812n0:146_4": "Tattha tesu kabbanāṭakesu racanāvisesaekantopāyabhūtesu avihitādarāapi sutādivasena akatādarāpi ye sappurisā paññavanto yena bandhavisesena viññū guṇadosaviduno satthaññuno paṇḍitajane tosenti pīṇenti.",
  "anya-e0812n0:146_5": "Tosentiyeva hi te tādise sābhāvikipaṭibhāvirahepi etādisesu atthesu sutacintābhāvanāvasena vāyamantā.",
  "anya-e0812n0:146_6": "Vuttañhi –",
  "anya-e0812n0:147_0": "“Na vijjatī yajjapi pubbavāsanā-",
  "anya-e0812n0:148_0": "Guṇānubandhi paṭibhānamabbhutaṁ;",
  "anya-e0812n0:149_0": "Sutena vācu’ssahanenupāsitā,",
  "anya-e0812n0:150_0": "Dhuvaṁ karotyeva kamapyanuggaha”nti kābyādāsa 1.104 gāthā.",
  "anya-e0812n0:151_0": "Paṭibhāvanto heyyopādeyyaparicchedalakkhaṇapaññāya paññavanto nāma, teyeva sappurisā.",
  "anya-e0812n0:151_1": "Savimhayo “kīdisāyaṁ, tādisopāyantararahitānampi etādiso bandho siyā”ti vimhayena saha vattamānopi.",
  "anya-e0812n0:151_2": "Sova bandho tameva bandhanaṁ tādisopāyasampattivirahenopeyyasampattiyā sabbhāvato, nāññoti.",
  "anya-e0812n0:152_0": "6-7.",
  "anya-e0812n0:152_1": "Idāni kabbanāṭakesu aparicitānamamhākaṁ gantharacanāsabhāvāvabodhova kutoti osakkante “kabbanāṭakā”digāthādvayena samussāheti.",
  "anya-e0812n0:152_2": "Kabbanāṭakanikkhittanettacittā kabbanāṭakesu sutānulokanacintābhāvanāvasena ṭhapitanettacittā kavijjanā kabbakārakā yaṁ kiñci attano abhimataṁ racayanti karonti, etaṁ bandhanaṁ paraṁ atisayena na vimhayakaraṁ acchariyakaraṁ na hoti, nirantarābhiyogato siddhopāyamūlapaññāsampadāya upeyyabhūtaganthasaṅkharaṇaṁ bhavatyevāti adhippāyo.",
  "anya-e0812n0:152_3": "Kavino idaṁ kabbanti ca, naṭakassa idaṁ nāṭakaṁ, naccagītādi.",
  "anya-e0812n0:152_4": "Idha pana tappaṭipādakakathāpakāsakagantho nāṭakaṁ nāma.",
  "anya-e0812n0:152_5": "Kabbañca nāṭakañcāti ca, kabbanāṭakesu nikkhittaṁ nettacittaṁ yehīti ca viggaho.",
  "anya-e0812n0:152_6": "Ye janā tattha tesu kabbanāṭakesu avihitādarāpi savanadhāraṇādivasena akatasambhamā eva viññū yena gantharacanāvisesena tosenti pīṇenti, teyeva paṭibhāvanto paṭibhānasaṅkhātapaññavanto bhavanti.",
  "anya-e0812n0:152_7": "Sova bandho savimhayo aññesaṁ uppajjamānavimhayena sahito.",
  "anya-e0812n0:152_8": "Paṭibhā etesaṁ atthīti ca, saha vimhayena vattatīti ca, avihito ādaro yehīti ca viggaho.",
  "anya-e0812n0:152_9": "Bāhirasatthābhiyogābhāvepi pubbavāsanābhāvepi iha nirantarābhiyogaṁ karonto tādisasāmatthiyaṁ sādhetīti vuttaṁ hoti.",
  "anya-e0812n0:152_10": "Vuttañhi –",
  "anya-e0812n0:153_0": "“Na vijjatī yajjapi pubbavāsanā-",
  "anya-e0812n0:154_0": "Guṇānubandhi paṭibhānamabbhutaṁ;",
  "anya-e0812n0:155_0": "Sutena vācu’ssahanenupāsitā,",
  "anya-e0812n0:156_0": "Dhuvaṁ karotyeva kamapyanuggaha”nti kābyādāsa 1.104 gāthā.",
  "anya-e0812n0:157_0": "Tassattho –",
  "anya-e0812n0:157_1": "yadi pubbavāsanāguṇānubandhī atītajātiyā paricayavāsanāguṇassa anubalappadānavasena anubandho yassatthi, tādisaṁ abbhutaṁ paṭibhānaṁ na vijjatipi, tathāpi sutena savanena ussahanena paguṇakaraṇādivācussahanena vā upāsitā katagurupāsanā vācā kamapi anuggahaṁ kiñcipi paññāpāṭavaṁ dhuvaṁ ekantena karoti evāti.",
  "anya-e0812n0:158_0": "Ettha kabbaṁ nāma muttakakulakādivākyavasena ca avayavasabhāvehi tesaṁyeva antaravākyāvayavasamūhehi paripuṇṇaṁ vuttavisesehi pabhedagataṁ kevalaṁ pajjamayaṁ vā gajjamayaṁ vā campūtikhyātapajjagajjamayaṁ vāti mahāvākyasabhāvena ca tiṭṭhati.",
  "anya-e0812n0:158_1": "Nāṭakaṁ nāma bharatādinaṭasatthagatanānappakāradassitasabhāvaṁ.",
  "anya-e0812n0:158_2": "Kabbañca idheva dassitalakkhaṇato ekadesayuttappakaraṇādinavarūpakāni ca nāṭikā ca bhavanti.",
  "anya-e0812n0:158_3": "Kabbalakkhaṇaṁ pana evaṁ daṭṭhabbaṁ–",
  "anya-e0812n0:159_0": "“Saggabandho mahākabba-muccate tvassa lakkhaṇaṁ;",
  "anya-e0812n0:160_0": "Paṇāmo vatthuniddeso, āsīsāpi ca tammukhaṁ.",
  "anya-e0812n0:161_0": "Itihāsakathubbhūtaṁ, santasannissayampi vā;",
  "anya-e0812n0:162_0": "Catuvaggaphalāyattaṁ, caturodāttanāyakaṁ.",
  "anya-e0812n0:163_0": "Puraṇṇavutuselindu-savitūdayavaṇṇanaṁ;",
  "anya-e0812n0:164_0": "Uyyānasalilakkīḷā, madhupānaratussavaṁ.",
  "anya-e0812n0:165_0": "Vippalambhavivāhehi, kumārodayavaḍḍhihi;",
  "anya-e0812n0:166_0": "Mantadūtappayānāji-nāyakābhyūdayehipi.",
  "anya-e0812n0:167_0": "Alaṅkatamasaṁkhitta-rasabhāvanirantaraṁ;",
  "anya-e0812n0:168_0": "Nātivitthiṇṇasaggehi, piyavuttasusandhibhi.",
  "anya-e0812n0:169_0": "Sabbattha bhinnasaggante-hupetaṁ lokarañjakaṁ;",
  "anya-e0812n0:170_0": "Kabbaṁ kappantaraṭṭhāyi, jāyate sādhvalaṅkatī”ti kābyādāsa 1.14 – 19 gāthā.",
  "anya-e0812n0:171_0": "Tassattho –",
  "anya-e0812n0:171_1": "saggabandho saggasaṅkhātehi paricchedavisesehi bandho “mahākabba”nti uccate.",
  "anya-e0812n0:171_2": "Assa lakkhaṇaṁ tu vuccateti sambandho kākakkhigoḷakanayena tammukhaṁ tassa kabbassa ādi pana paṇāmo devatānamassanaṁ vā, vatthuniddeso –",
  "anya-e0812n0:172_0": "“Astyuttarasyāṁ digi devatātma,",
  "anya-e0812n0:173_0": "Himālayo nāma nagādhirāja?;",
  "anya-e0812n0:174_0": "Pūvāpareṅa vārinidhī vigāhya,",
  "anya-e0812n0:175_0": "Sthita? Pathijhā iva mānadaṇḍa?” kumārasambhava 1.1..",
  "anya-e0812n0:176_0": "Iccādibandhasambandhino kassaci vatthuno dassanaṁ, āsīsāpi “mayhaṁ pīṇayataṁ mana” miccādiiṭṭhāsīsanaṁ vā bhavati.",
  "anya-e0812n0:177_0": "Itihāsakathubbhūtaṁ purāvuttakathāsannissayaṁ vā santasannissayampi sobhanānampi rājacariyādinissayaṁ vā catuvaggaphalāyattaṁ lokiyalokuttarasukhakāraṇaṁ dhammo, vijjābhūmiādīnaṁ sañcayo, sañcitānaṁ rakkhā ca attho, apāyasaṁvattanikapañcakāmaguṇasaṅkhāto kāmo, sabbadukkhā nivattihetu mokkho cāti catuvaggaphalādhīnaṁ caturodāttanāyakaṁ ussāhasattimantasattipabhūsattiyogato caturo dakkho cāgātisayādiyogena udātto uḷāro sapakkho, vipakkho vā nāyako yattha, taṁ yathāvuttaṁ puraṇṇavutuselindu-savitūdayavaṇṇanaṁ puraṁ nagaraṁ, aṇṇavaṁ sāgaraṁ, utu hemantavasantādiutu, selaṁ pabbato, indusavitūdayo candasūriyānaṁ udayo cāti imesaṁ vaṇṇanaṁ yattha, taṁ.",
  "anya-e0812n0:177_1": "Savitāti ettha tupaccayanto.",
  "anya-e0812n0:177_2": "Uyyānasalilakkīḷāmadhupānaratussavaṁ uyyānakīḷāsurāpānaratikīḷāsaṅkhāto ussavo yattha, taṁ vippalambhavivāhehi dārāviyogadārapariggahehi ca kumārodayavaḍḍhihi kumāruppattikumāravaḍḍhīhi ca mantadūtappayānājināyakābhyūdayehi nītijānanapaññā manto, sandhānakārako dūto, yuddhābhigamanaṁ payānaṁ, yuddhasaṅkhāto āji, sapakkhanāyakassa abhivaḍḍhisaṅkhāto abhyūdayo cāti imehi alaṅkataṁ sajjitaṁ asaṁkhitta…pe…",
  "anya-e0812n0:177_3": "ntaraṁ asaṁkhittā vitthārā rasā siṅgārādayo aṭṭha bhāvā ratiussāhādayo cāti imehi nirantaraṁ vitthiṇṇaṁ piyavuttasusandhibhi sutisubhagehi indavajirādīhi vuttehi pubbāparasambandhaparicchedatāya sobhanā sandhi yesaṁ saggānaṁ, tehi sabbattha sabbasmiṁ paricchede bhinnasaggantehi bhinnasaggā pariyosānā yesaṁ, tehi nātivitthiṇṇasaggehi nātivitthārasaggasaṅkhātehi paricchedehi upetaṁ yuttaṁ sādhvalaṅkati sobhanālaṅkāravantaṁ kabbaṁ lokarañjakaṁ taṁ samānaṁ kappantaraṭṭhāyi kappanirantaraṭṭhāyi kappantare ṭhāyi vā jāyate.",
  "anya-e0812n0:177_4": "Ettha madhupānādirahitapuravaṇṇanādayopi taññūnaṁ cittaṁ ārādheti ce, taṁpyaduṭṭhaṁ.",
  "anya-e0812n0:177_5": "Vuttañhi –",
  "anya-e0812n0:178_0": "“Kabbaṁ na dussataṅgehi, nyūnamapyatra kehici;",
  "anya-e0812n0:179_0": "Bandhaṅgasampadā taññū, kāmamārādhayanti ce”ti.",
  "anya-e0812n0:180_0": "Tassattho –",
  "anya-e0812n0:180_1": "atra imesu kabbaṅgesu majjhe kehici aṅgehi kehici avayavehi nyūnamapi ūnamapi, nisaddotratabbhāve.",
  "anya-e0812n0:180_2": "Kabbaṁ na dussati, taṁ pana adussanaṁ bandhaṅgasampadā racitapuravaṇṇanādiaṅgasampadā taññū kabbaññū jane kāmaṁ icchānurūpaṁ ce ārādhayanti, evaṁ sante bhavati.",
  "anya-e0812n0:180_3": "Punapi nāyakavaṇṇanāsu sapakkhanāyakaṁ vaṇṇetvā tena nirākaraṇabhāvampi.",
  "anya-e0812n0:180_4": "No ce, paccatthikaṁ vaṇṇetvā attano nāyakena tassābhibhavanampi vaṇṇetuṁ vaṭṭati.",
  "anya-e0812n0:180_5": "Vuttañhi –",
  "anya-e0812n0:181_0": "“Guṇato paṭhamaṁ vatvā, nāyakaṁ tena sattuno;",
  "anya-e0812n0:182_0": "Nirākaraṇamiccesa, maggo pakatisundaro.",
  "anya-e0812n0:183_0": "Vaṁsavīrasutādīni, vaṇṇayitvā ripussapi;",
  "anya-e0812n0:184_0": "Tajjayā nāyakukkaṁsa-kathanañca sukheti no”ti.",
  "anya-e0812n0:185_0": "8.",
  "anya-e0812n0:186_0": "Bandho ca nāma saddatthā, sahitā dosavajjitā;",
  "anya-e0812n0:187_0": "Pajjagajjavimissānaṁ, bhedenā’yaṁ tidhā bhave.",
  "anya-e0812n0:188_0": "8.",
  "anya-e0812n0:188_1": "Evametehi sotujanasamussāhanaṁ dassetvā idāni kattumicchitabandhoti vuttaṁ bandhassa lakkhaṇaṁ kattumārabhate “bandho cā”tiādi.",
  "anya-e0812n0:188_2": "Dosavajjitā dosehi saddanissitehi, atthanissitehi ca virodhehi vajjitā pariccattā, te vā vajjitā yehi, saddatthā sahitā ekībhūtā.",
  "anya-e0812n0:188_3": "Vuttalakkhaṇā yehi te pubbācariyehi sahitā vuccanti.",
  "anya-e0812n0:188_4": "Sahitānaṁ bhāvo sahadayahilādakāraṇaṁ sādhyaṁ sāhiccaṁ.",
  "anya-e0812n0:188_5": "Iti dosavajjite sahite saddatthe pasiddhabhāvena anuvaditvā bandho nāma sabhāvavuttivaṅkavuttialaṅkāravuttivasena tividhopīti appasiddhaṁ bandhasarīraṁ vidhīyate yathā “yo kuṇḍalī, so devadatto”ti.",
  "anya-e0812n0:188_6": "Casaddovattabbantarassa samuccayo, kiñcīti attho.",
  "anya-e0812n0:189_0": "Tattha jātiguṇakriyādabbalakkhaṇo saddānamattho mukhyo catubbidho hoti.",
  "anya-e0812n0:189_1": "Mukhyassatthassa catubbidhattā tividhesu saddesu tabbācako catubbidho hoti jātisaddo guṇasaddo kriyāsaddo dabbasaddoti.",
  "anya-e0812n0:189_2": "Tividho hi saddo vācako lakkhaṇiko byañjakoti byāpārabhedena.",
  "anya-e0812n0:189_3": "Byāpāro ca nāma saddassa’tthappatītikārittameva.",
  "anya-e0812n0:189_4": "So hi tividho mukhyo lakkhaṇo byañjanasabhāvo ceti.",
  "anya-e0812n0:189_5": "Tattha jātyādinirantaratthavisayo saddabyāpāro mukhyo.",
  "anya-e0812n0:189_6": "Soyeva abhidhāti uccate.",
  "anya-e0812n0:189_7": "Taṁbyāpāravā abyavahitajātyādisakehi tamatthaṁ mukhyabhāvena yo vadati goādiko, so vācako.",
  "anya-e0812n0:189_8": "Saddantaratthavisayaniddiṭṭho saddabyāpāro lakkhaṇo.",
  "anya-e0812n0:189_9": "Sā duvidhā suddhā, upacāramissā ceti.",
  "anya-e0812n0:189_10": "Tattha suddhā yathā “go muccatu, mañcā ugghosenti, gaṅgāyaṁ ghoso”ti.",
  "anya-e0812n0:189_11": "Ettha gosaddena visesanaṁ gottasāmaññamevoccate, na tu gobyatti.",
  "anya-e0812n0:189_12": "Vuttañhi –",
  "anya-e0812n0:190_0": "“Visesyaṁnābhidhā gacche, khīṇasatti visesane”ti kābyappakāse dutiyaullāse āgatanyāyo’yaṁ.",
  "anya-e0812n0:191_0": "Sāmaññassa byāpakattā, asarīrattā ca.",
  "anya-e0812n0:191_1": "Tattha bandhanamocanāni na sambhavantīti attano nissayabhūtā gobyatti ākaḍḍhīyate, tathā mañcānamugghosanaṁ na sambhavatīti attano ugghosanakriyāsiddhyatthaṁ mañcasamaṅgino purisā ākaḍḍhīyanti.",
  "anya-e0812n0:191_2": "Tathā gaṅgāsaddavāccassa jalappavāhassa ghosappatyākaratā na sambhavatīti gaṅgāsaddo attanobhidheyyassodakappavāhassa nikaṭaṁ taṭaṁ lakkheti.",
  "anya-e0812n0:191_3": "Upacārassānekappakārattā upacāramissā lakkhaṇāpyanekadhā siyā.",
  "anya-e0812n0:191_4": "Yathā katthaci kāraṇe kārīyamupacariyate, yathā “āyu ghata”nti.",
  "anya-e0812n0:191_5": "Katthaci kāraṇakāriyānamabhedo yathā “āyuyeveda”nti.",
  "anya-e0812n0:191_6": "Katthaci upamāne upameyyamupacarīyate, yathā “go bāhiko”ti.",
  "anya-e0812n0:191_7": "Katthaci abhedo tesaṁ, yathā “goyevāya”nti.",
  "anya-e0812n0:191_8": "Katthaci tadādhāratāya tadatthatāya (ka.) taṁbyapadeso, yathā “padīpaṭṭhā kapallikā padīpo”ti.",
  "anya-e0812n0:191_9": "Katthaci taṁkammasambandhā taṁbyapadeso, yathā “avaḍḍhakīpi vaḍḍhakī aya”nti.",
  "anya-e0812n0:191_10": "Katthaci saṁsāmisambandhā, yathā “rājasambandhī puriso rājāya”nti.",
  "anya-e0812n0:191_11": "Katthaci avayave samudāyabyapadeso, yathā “paṭekadese paṭasaddo” iccādi.",
  "anya-e0812n0:192_0": "Lakkhaṇāya nissayo saddo lakkhaṇiko.",
  "anya-e0812n0:192_1": "Byañjanasabhāvo pana parapariyāyo saddassa tatiyo byāpāro.",
  "anya-e0812n0:192_2": "Tassa nissayo saddo byañjanako.",
  "anya-e0812n0:192_3": "Iccetaṁ tiṇṇaṁ saddānaṁ vasena atthopi tividho hoti vācco lakkhaṇiyo byaṅgyoti.",
  "anya-e0812n0:192_4": "Tattha byaṅgyoyevattho bandhasatthā vuccate.",
  "anya-e0812n0:192_5": "Teneva padhānabyaṅgyo bandho uttamo, apadhānabyaṅgyo majjhimo, abyaṅgyo adhamo, byaṅgyena vinā bandho nijjīvo siyāti pubbācariyānaṁ pavatti, sabhāvavutti bandhopi tu nijjīvoti nāsaṅkanīyo.",
  "anya-e0812n0:192_6": "Yasmā kavīnaṁ lokavohārakosallaṁ sabhāvavuttiyeva gameti.",
  "anya-e0812n0:192_7": "Yo hi sakalalokaṭṭhitiṁ na jānāti, so kaviyeva na hotīti.",
  "anya-e0812n0:193_0": "Athettha tividhampi atthaṁ tādisajanāvabodhatthaṁ samudāharissāma “munindavadanambhoje”tyādi.",
  "anya-e0812n0:193_1": "Ettha vāṇīsaddassa saddhammasaṅkhāto attho vāccattho.",
  "anya-e0812n0:193_2": "Vāṇī nāma cetanā, tassaṁ yāva devatatthaṁ nāropyate, tāva tappatī attano manosampīṇanaāsīsanā na saṁgacchatīti vākyasāmatthiyāyeva vāṇiyaṁ sāyamocityabhedena devatāsaddassa āropitottho lakkhaṇiyo.",
  "anya-e0812n0:193_3": "Tathā vadanasaddassāpi mukhaṁ vāccattho.",
  "anya-e0812n0:193_4": "Ambhojasaddassa samāropitottho lakkhaṇiyo.",
  "anya-e0812n0:193_5": "Manosampīṇanassa tu aññathā anupapattiyā passaddhyādikkamena yathābhūtāvabodhasambhavā anāyāsena vicittānekasaddatthapaṭibhānena ganthaparisamattisaṅkhātā yathicchitatthanipphatti hoteva, ayaṁ byaṅgyattho.",
  "anya-e0812n0:193_6": "Tabbācakā saddā vācakalakkhaṇikabyañjakā hontīti evaṁ sabbattha saddatthavicāro gantabbo.",
  "anya-e0812n0:194_0": "Tamevaṁ yathāvuttabandhasarīraṁ katividhamiccāha “pajje”ccādi.",
  "anya-e0812n0:194_1": "Ayaṁ yathāvutto bandho bandhasarīraṁ tidhā bhave tippakārena siyā, nādhikaṁ nāpyūnaṁ. Kathaṁ?",
  "anya-e0812n0:194_2": "Pajjagajjavimissānaṁ bhedena pajjasabhāvādīnaṁ visesena tidhā bhaveti pakataṁ.",
  "anya-e0812n0:194_3": "Tattha pajjaṁ nāma amhehiyeva viracitavuttodayākhye chandasi nirūpitā vuttajātippabhedā catuppadikatthā nirūpito muttakādipi vuttajātippakāroyeva.",
  "anya-e0812n0:194_4": "Tenevettha tesamadassanaṁ.",
  "anya-e0812n0:194_5": "Tesu ekagāthā niṭṭhitatthā sappadhānā gāthantarānirapekkhā muttakaṁ, ekakriyādānena aññamaññasāpekkhā niṭṭhitatthā paccekaṁ aniṭṭhitatthā gāthā kulakaṁ, nānābhittiyo bhinnakiriyo sappadhānā gāthā koso viya ṭhapitā koso, ekabhittipadosādikaṁ vaṇṇetuṁ samudāyena pavattā bhinnakriyā gāthā saṅghāto, sopi catubbidho pajjappakāro yathāvuttasaggabandhovāti viññātabbaṁ.",
  "anya-e0812n0:194_6": "Gajjaṁ nāma pādasanniṭṭhānarahito syādyantatyādyantappabandho.",
  "anya-e0812n0:194_7": "Tassa tu dve pakārā ākhyāyikā, kathāti.",
  "anya-e0812n0:194_8": "Vimissaṁ pajjagajjamayaṁ nāṭakappakaraṇādi, campū jātakamālādikā ca.",
  "anya-e0812n0:195_0": "8.",
  "anya-e0812n0:195_1": "Idāni sañjānanābhilāsīnaṁ alaṅkāranissitaṁ bandhasarīraṁ, sova bandhoti adhikataṁ, “yo kuṇḍalī, so devadatto”ti pasiddhakuṇḍalittānuvādena appasiddhassa devadattattavidhānaṁ viya dassento “bandho”ccādimāha.",
  "anya-e0812n0:195_2": "Tattha bandho nāma ca bandhanaṁ pana.",
  "anya-e0812n0:195_3": "Dosavajjitā saddatthanissitadosehi pariccattā, te vā vajjitā etehi tādisā.",
  "anya-e0812n0:195_4": "Sahitā aññamaññānurūpatthena sahabhāvaṁ gatā.",
  "anya-e0812n0:195_5": "Saddatthā saddo, attho ca.",
  "anya-e0812n0:195_6": "Evaṁpakārehi tu īdisasaddatthānaṁ viññūnaṁ tuṭṭhijanakaaññamaññānurūpaguṇasahitānaṁ bhāvoti vacanatthena “sāhicca”miti vadanti.",
  "anya-e0812n0:195_7": "Saddatthāti ettha saddatthānaṁ kiṁ nānākaraṇanti?",
  "anya-e0812n0:195_8": "Saddo pana atthappatītiyaṁ attano mukhyabyāpāraṁ lakkhaṇabyāpāraṁ byañjanasabhāvabyāpārañceti tividhaṁ byāpārabhedena.",
  "anya-e0812n0:195_9": "Kamato vācako lakkhaṇiko byañjanako ceti tividho.",
  "anya-e0812n0:195_10": "Tathā atthopi vācco lakkhaṇiyo byaṅgyo cebhi tividho.",
  "anya-e0812n0:195_11": "Atra tu vācako saddo attanā dīpetabbamukhyatthassa jātiguṇakriyādabbabhedena catubbidhattā sayampi jātiguṇakriyādabbasaddavasena catubbidho.",
  "anya-e0812n0:195_12": "Vācakasaddassa mukhyabyāpāro “abhidhā”ti ca voharīyati.",
  "anya-e0812n0:195_13": "So mukhyabyāpāro jātyādīhi abyavahitattheva vattate.",
  "anya-e0812n0:195_14": "Tathā hi “go nīlaṁ pācako visāṇi”ccādo goādisaddānaṁ mukhyabyāpāro gopiṇḍanīlapaṭapācakakattusiṅgīti dabbānaṁ visesanabhūtajātiguṇakriyādabbesveva pavattati, na pana jātyādīnaṁ nissayabhūtagopiṇḍādīsūti.",
  "anya-e0812n0:195_15": "Vuttaṁ hi–",
  "anya-e0812n0:196_0": "“Visesyaṁ nābhidhā gacche, khīṇasatti visesane”ti kābyappakāse dutiyaullāse āgatanyāyo’yaṁ.",
  "anya-e0812n0:197_0": "Tassattho –",
  "anya-e0812n0:197_1": "visesane visesanabhūtajātyādimhi khīṇasatti khīṇabyāpāravatī abhidhā mukhyabyāpārova visesyaṁ dabbaṁ na gacche na pāpuṇātīti.",
  "anya-e0812n0:198_0": "Jātyādīnaṁ nissayagopiṇḍādikaṁ abhidhā na vadati ce, evañca sati “go gacchati, nīlaṁ nivāseti, pācako āgacchati, siṅgī dhāvati”ccādīsu jātyādivisiṭṭhagopiṇḍādīnaṁ goādisaddassa kathaṁ vācakattaṁ yujjatīti?",
  "anya-e0812n0:198_1": "Dabbādhīnajātiguṇādīsu vuttesu tabbisiṭṭhassa dabbassa pariyāyato vācakattā.",
  "anya-e0812n0:198_2": "Nippariyāyato pana suddhalakkhaṇabyāpārasseva visayo.",
  "anya-e0812n0:198_3": "Lakkhaṇabyāpāropi suddho upacāramissoti duvidho.",
  "anya-e0812n0:198_4": "Tattha suddho lakkhaṇabyāpāro jātyādivajjitatthavisayo.",
  "anya-e0812n0:198_5": "Tathā hi “go gacchati, nīlaṁ nivāseti, pācako āgacchati, siṅgī dhāvati, mañcā ugghosenti, gaṅgāyaṁ ghoso”tyādīsu jātiguṇakriyāsiṅgadabbamañcagaṅgādīnaṁ gamanādīhi yogāsambhavato jātiguṇādayo atikkamma yathākkamaṁ gamananivāsanaāgamanadhāvanaugghosanaghosādīnaṁ nissayabhūtagopiṇḍādayo parāmasati.",
  "anya-e0812n0:199_0": "Misso tu upacārabhedena bahuvidho.",
  "anya-e0812n0:199_1": "Tathā hi katthaci kāraṇe kāriyamupacarīyate, yathā “āyughata”nti, ettha āyuvaḍḍhanakāraṇabhūte ghate kāriyabhūtaāyuno vohāro āropito hoti.",
  "anya-e0812n0:199_2": "Uparipi upacāro yathāyogaṁ yojetabbo.",
  "anya-e0812n0:199_3": "Ataṁsabhāve hi taṁsabhāvāropanaṁ upacāro.",
  "anya-e0812n0:199_4": "Katthaci kāraṇakāriyānamabhedo, yathā “āyuyeva ghata”nti.",
  "anya-e0812n0:199_5": "Katthaci upameyyaupamānopacāro, yathā “go bāhiko”ti.",
  "anya-e0812n0:199_6": "Katthaci upamānaupameyyānamabhedo, yathā “goyevāyaṁ bāhiko”ti.",
  "anya-e0812n0:199_7": "Katthaci tadādhāratāya tadūpacāro, yathā “padīpaṭṭhā kapallikā padīpo”ti.",
  "anya-e0812n0:199_8": "Katthaci kriyāsambandhena taṁbyapadeso, yathā “avaḍḍhakīpi vaḍḍhakī aya”nti.",
  "anya-e0812n0:199_9": "Katthaci saṁsāmisambandhena taṁbyapadeso, yathā “rājavallabhopi rājā aya”nti.",
  "anya-e0812n0:199_10": "Katthaci avayave samudāyabyapadeso, yathā “paṭo daḍḍho”ti.",
  "anya-e0812n0:199_11": "Iminā mukhena upacārabhedo daṭṭhabbo.",
  "anya-e0812n0:199_12": "Byañjanasabhāvabyāpāro eva “dhana”nti ca vuccati, tassa tatiyabyāpārassa visayo tādisavākyameva vāti daṭṭhabbo.",
  "anya-e0812n0:200_0": "Ettha byaṅgyatthaṁ bandhassa jīvitamiti ca, byaṅgyatthapadhānaṁ bandhamuttamanti ca, byaṅgyatthapadhānarahitaṁ majjhimanti ca, abyaṅgyabandhaṁ adhamamiti ca vadanti.",
  "anya-e0812n0:200_1": "Honti cettha –",
  "anya-e0812n0:201_0": "Atthappatītiyaṁ sadda-byāpāro tividho bhave;",
  "anya-e0812n0:202_0": "Mukhyo lakkhaṇabyañjana-sabhāvo cāti ettha tu.",
  "anya-e0812n0:203_0": "Abhidhāparapariyāyo, byāpāro paṭhamo bhave;",
  "anya-e0812n0:204_0": "Dhanantāparapariyāyo, byāpāro tatiyo puna.",
  "anya-e0812n0:205_0": "Mukhyo nirantaratthesu, lakkhaṇā tu tirohite;",
  "anya-e0812n0:206_0": "Atthe’taro tu vākyassa, attheyeva pavattati.",
  "anya-e0812n0:207_0": "Byāpārassa pabhedena, tidhā saddopi vācako;",
  "anya-e0812n0:208_0": "Lakkhaṇiko byañjakoti, tadatthopi tidhā mato.",
  "anya-e0812n0:209_0": "Vācco lakkhaṇiyo byaṅgyo-ccevaṁ saddesu vācako;",
  "anya-e0812n0:210_0": "Jātiguṇakriyādabba-bhedena so catubbidho.",
  "anya-e0812n0:211_0": "Vāccatthassa catuddhāva, bhinnattā jātiādito;",
  "anya-e0812n0:212_0": "Jātyādīnaṁ pabhedena, tathā lakkhaṇiko mato.",
  "anya-e0812n0:213_0": "Upacārabahuttena, bhede satipi tassa tu;",
  "anya-e0812n0:214_0": "Byañjako tu anaññattā, visuṁ tehi na vuccatīti.",
  "anya-e0812n0:215_0": "Lakkhaṇato evaṁ veditabbaṁ –",
  "anya-e0812n0:215_1": "“munindavadanambhoje” tyādigāthāyaṁ vadanasaddassa mukhattho vāccattho, āropitaambhojattho lakkhaṇiyattho.",
  "anya-e0812n0:215_2": "Ambhojasaddassa padumattho vāccattho, upacaritamukhattho lakkhaṇiyattho.",
  "anya-e0812n0:215_3": "Vāṇisaddassa saddhammasaṅkhāto attho vāccattho, āropitadevatāattho lakkhaṇiyattho.",
  "anya-e0812n0:215_4": "Ettha āsīsanā nāma yathāvuttanayena puññātisayatā, tato idha abhimatatthabādhakākusalanivāraṇañca kusalānamanubalappadānañca tato kāyacittapīḷāvigamo ca tato sukhappaṭilābho ca tato cittasamādhānañca tatoyeva anekavidhatthāvabodho ca tato abhimataganthaparisamatti ca bhavatītyayaṁ vākyasāmatthiyato laddhattho byaṅgyatto.",
  "anya-e0812n0:215_5": "Taṁtaṁatthappakāsakā saddā vācakalakkhaṇikabyañjanakā nāma bhavanti.",
  "anya-e0812n0:215_6": "Evaṁ saddasaddatthavicāro veditabbo.",
  "anya-e0812n0:216_0": "Idāni pakāsitabandhassa bhedaṁ vadati “pajjā”dinā.",
  "anya-e0812n0:216_1": "Ayaṁ vuttalakkhaṇo bandho pajjagajjavimissānaṁ bhedena gāthācuṇṇiyatadubhayamissānaṁ vasena tidhā bhave.",
  "anya-e0812n0:216_2": "Saddo ca attho ceti ca, sahabhāvaṁ itā pattāti ca, dosehi vajjitā, dose vā vajjitā yehīti ca, pajjañca gajjañca vimissañceti ca viggaho.",
  "anya-e0812n0:216_3": "Iha pajjaṁ nāma muttakakulakakosakasaṅghātavasena catuppabhedaṁ chandasi niddiṭṭhavuttavisesaviracitaṁ catuppadikagāthābandhaṁ.",
  "anya-e0812n0:216_4": "Tattha muttakaṁ nāma niṭṭhitatthā sappadhānā ekā gāthā, kulakaṁ nāma paccekamaniṭṭhitatthā aññamaññasāpekkhā ekakriyādvārikā nānāgāthā, kosako nāma nānāvidhavaṇṇanābhūmikā bhinnakriyādvārappavattā sappadhānā gāthārāsi, saṅghāto nāma sañcyākālādiekavaṇṇanābhūminissitā bhinnakriyāsamudāyena pavattā gāthā.",
  "anya-e0812n0:216_5": "Gajjaṁ nāma aniyatapado ākhyāyikākathāvasena dvippabhedo syādyantatyādyanto vacanappabandho.",
  "anya-e0812n0:216_6": "Misso pana imehi dvīhi saṁmisso nāṭakapakaraṇādi ca jātakamālādicampū ca.",
  "anya-e0812n0:217_0": "9.",
  "anya-e0812n0:218_0": "Nibandho cā’nibandho ca, puna dvidhā niruppate;",
  "anya-e0812n0:219_0": "Taṁ tu pāpentya’laṅkārā, vindanīyatarattanaṁ.",
  "anya-e0812n0:220_0": "9.",
  "anya-e0812n0:220_1": "Evaṁ tippakāraṁ bandhasarīraṁ vatvā idāni aññathāpi dassetumāha “nibandhocā’nibandho ca, puna dvidhā niruppate” iti.",
  "anya-e0812n0:220_2": "Puna bhiyyo yathāvutto pajjamayabandho dvidhā dvippakārena niruppate nicchīyate. Kathaṁ?",
  "anya-e0812n0:220_3": "Nibandho ca tadekadesabhūtehi muttakādīhi catūhi saggabandhādivasena bandho ca anibandho ca kevalaṁ muttakavasenāti evaṁ dvidhā niruppate iti pakataṁ.",
  "anya-e0812n0:220_4": "Nanu tassetassa yathāvuttavātimayassa sakkaṭaṁ pākataṁ apabbhaṁso pesācikaṁ missañceti pañcavidhattaṁ vatvā “sakkaṭaṁ nāma devatābhāsā.",
  "anya-e0812n0:220_5": "Pākataṁ catubbidhaṁ sakkaṭehi vaṇṇaññattamattena uppannattā mahindasindhavādi tabbhavaṁ, tassamaṁ hiriharakamalādi, mahāraṭṭhādidesapasiddhaṁ desīyaṁ, tabbhavādīhi sammissaṁ missaṁ.",
  "anya-e0812n0:220_6": "Ābhīrādīnaṁ vācā apabbhaṁso, so ca pākataṁ viya catubbidho, tividho ca nāgaraupanāgaravuddhabhedena.",
  "anya-e0812n0:220_7": "Pisācānaṁ vacanaṁ pesācikaṁ.",
  "anya-e0812n0:220_8": "Sabbesaṁ vasena missa”nti sakkaṭādīnaṁ lakkhaṇaṁ vuttaṁ.",
  "anya-e0812n0:220_9": "Tathā “siṅgārappadhānanaccasaṅkhātalāsyādīnaṁ paṭipādakatthena lāsyādikamabhinayappadhānattā dassanīyaṁ, itaraṁ kabbaṁ savanīya”nti duvidhaṁ vuttaṁ, evaṁ pubbācariyehi bhāsābhedena vuttaṁ pañcavidhattaṁ, viniyogabhedena vuttaṁ duvidhattañca idha kasmā na vuttanti?",
  "anya-e0812n0:220_10": "Saccaṁ, tathāpi tadevamidhānupayogitāya na vuttanti veditabbaṁ.",
  "anya-e0812n0:221_0": "Evamalaṅkārādhiṭṭhānabhāvena paṭhamaṁ bandhasarīraṁ dassetvā idāni hārakeyūrādinā purisasarīramiva bandhasarīraṁ saddālaṅkāraatthālaṅkārehi vindanīyataraṁ hotīti dassetumāha “taṁ tu” iccādi.",
  "anya-e0812n0:221_1": "Tusaddo visesavacanicchāyaṁ.",
  "anya-e0812n0:221_2": "Taṁ bandhasarīraṁ tu alaṅkārā alaṅkariyati taṁ bandhasarīrametehīti pasādādayo saddālaṅkārā, sabhāvavutyādayo atthālaṅkārā ca vindanīyatarattanaṁ atisayena vindanīyabhāvaṁ assādanīyabhāvaṁ pāpenti nayanti.",
  "anya-e0812n0:221_3": "Sabbathā niddosabhūtānaṁ saddatthānaṁ aññamaññānurūpato sahitabhāvena paramāya vaṇṇapokkharatāya samannāgataṁ tādisapurisasarīramiva vindanīyampi samānaṁ alaṅkārehi pasādhite sati accantameva vindanīyaṁ siyāti adhippāyo.",
  "anya-e0812n0:222_0": "9.",
  "anya-e0812n0:222_1": "Punapi tasseva bandhassa bhedaṁ kathetuṁ “nibandho cā”dimāha.",
  "anya-e0812n0:222_2": "Puna nibandho ca muttakādīhi catūhi avinābhāvato mahākabbādisabhāvena nirantaraṁ katvā bandho ca anibandho ca kevalaṁ mahākabbādisabhāvena muttakattā anirantaraṁ katvā bandho cāti sova bandho dvidhā niruppate nicchīyate.",
  "anya-e0812n0:222_3": "Punapi so bandho sakkaṭapākataapabbhaṁ sapesācikamissabhāsābhedena pañcavidho.",
  "anya-e0812n0:222_4": "Siṅgārapadhānanaccasaṅkhātalāsyādīnaṁ dassanappadhānattā tādisaṁ naccaṁdassanīyaṁ, tadaññaṁ kabbaṁ savanīyamiti vaḷañjanabhedato duvidho ca hoti.",
  "anya-e0812n0:222_5": "So sabbopi payojanābhāvato iha na gahito.",
  "anya-e0812n0:222_6": "Tattha sakkaṭaṁ nāma devatābhāsā.",
  "anya-e0812n0:222_7": "Tato kehici akkharehi bhinnaṁ pākataṁ nāma.",
  "anya-e0812n0:222_8": "Taṁ pana tabbhavatassamadesiyamissavasena catubbidhaṁ hoti.",
  "anya-e0812n0:222_9": "Tattha sakkaṭato vaṇṇaññattamattena nibbattaṁ tabbhavaṁ nāma, taṁ mahindasindhavādi.",
  "anya-e0812n0:222_10": "Tassamaṁ hiriharakamalādi.",
  "anya-e0812n0:222_11": "Dese pasiddhaṁ desiyaṁ.",
  "anya-e0812n0:222_12": "Missaṁ nāma tabbhavādīhi sammissaṁ.",
  "anya-e0812n0:222_13": "Apabbhaṁso nāma gopālakādīnaṁ vācā, so ca tabbhavādīhi catubbidho, nāgaraupanāgaravuddhabhedena tividho ca hoti.",
  "anya-e0812n0:222_14": "Pisācānaṁ vacanaṁ pesācikaṁ.",
  "anya-e0812n0:222_15": "Tehi sakkaṭādīhi sammissaṁ missaṁ nāma hoti.",
  "anya-e0812n0:222_16": "Idāni īdisappabhedavantabandhassa alaṅkārena sobhanattaṁ vattuṁ “taṁ tu”ccādimāha.",
  "anya-e0812n0:222_17": "Taṁ tu taṁ pana vuttappakāraṁ bandhasarīraṁ alaṅkārā pasādādisaddālaṅkārā, sabhāvavutyādiatthālaṅkārā ca vindanīyatarattanaṁ atisayapasādanīyattaṁ pāpenti.",
  "anya-e0812n0:222_18": "Nirantaraṁ bandho nibandhoti ca, na nibandho anibandhoti ca, atisayena vindanīyo vindanīyataro, tassa bhāvo vindanīyatarattananti ca viggaho.",
  "anya-e0812n0:223_0": "10.",
  "anya-e0812n0:224_0": "Anavajjaṁ mukhambhoja-manavajjā ca bhāratī;",
  "anya-e0812n0:225_0": "Alaṅkatāva sobhante, kiṁ nu’te niralaṅkatā?",
  "anya-e0812n0:226_0": "10.",
  "anya-e0812n0:226_1": "Tameva samattheti “anavajja” miccādinā.",
  "anya-e0812n0:226_2": "Anavajjaṁ aññamaññānurūpādhikatanettakaṇṇādiavayavena piḷakatilakakāḷakādyanāhatāya ca sundarabhāvato agarahitaṁ mukhambhojaṁ vadanāravindañca tathā anavajjā padādidosānabhibhūtāya sundarabhāvena agarahitā bhāratī ca vāṇī upacārato tappaṭipādanīyo attho cāti ete alaṅkatāva mukhaṁ tilakatāḍaṅkādinālaṅkārena, saddatthā saddālaṅkāraatthālaṅkārehi pasādhitā sajjitā eva, niralaṅkatā tathā apasādhitā asajjitā sobhante kiṁ nu, na sobhantevāti vitakkemīti attho.",
  "anya-e0812n0:226_3": "Nuiti vitakke.",
  "anya-e0812n0:227_0": "10.",
  "anya-e0812n0:227_1": "Tameva “anavajja” miccādinā samattheti.",
  "anya-e0812n0:227_2": "Vaṇṇasaṇṭhānādiavayavasampattiyā ca piḷakatilakakāḷakādidosarahitattā ca aninditaṁ mukhambhojañca anavajjā padadosavākyadosaatthadosehi amissattā agarahitā bhāratī vāṇī ca abhedopacārena tappaṭipādanīyattho cāti ime alaṅkatāva kuṇḍalatilakādiābharaṇehi ca saddālaṅkāraatthālaṅkārehi ca sajjitā eva, niralaṅkatā tehi avibhūsitā sobhante kiṁ nu, na sobhanteti maññe.",
  "anya-e0812n0:227_3": "Natthi avajjamassāti ca, mukhameva ambhojamiti ca viggaho.",
  "anya-e0812n0:227_4": "Kimiti paṭisedhe, nuiti vitakketi.",
  "anya-e0812n0:228_0": "11.",
  "anya-e0812n0:229_0": "Vinā gurūpadesaṁ taṁ, bālo’laṅkattumicchati;",
  "anya-e0812n0:230_0": "Sampāpuṇe na viññūhi, hassabhāvaṁ kathaṁ nu so?",
  "anya-e0812n0:231_0": "11.",
  "anya-e0812n0:231_1": "Alaṅkaraṇañca tesaṁ vinā gurūpadesena karonto vinā pahāsaṁ nāparaṁ visesamadhigacchatīti dassetuṁ silesālaṅkāramāha “vinā”tiādi.",
  "anya-e0812n0:231_2": "Gurūnaṁ pasādhanopāyopadesakānaṁ, alaṅkārakāraṇopāyopadesakānaṁ vā upadesaṁ “ettha evaṁ kate sobheyyā”ti upadisanaṁ vinā pariccajja mukhassa, bandhassa ca alaṅkaraṇānabhiññatāya bālo aññāṇako yo koci puggalo taṁ mukhaṁ, bandhaṁ vā alaṅkattuṁ anurūpavasena sajjetuṁ icchati adhippeti, so tādiso aññāṇapuggalo viññūhi tabbidūhi paṇḍitajanehi hassabhāvaṁ avahāsaṁ kathaṁ kena pakārena na sampāpuṇeyya.",
  "anya-e0812n0:231_3": "“Kimidaṁ aññāṇapurisena kariyatī”ti hasantevāti adhippāyo.",
  "anya-e0812n0:231_4": "Nuiti vitakke.",
  "anya-e0812n0:232_0": "11.",
  "anya-e0812n0:232_1": "Idāni padādidosarahitabandhasarīrassa alaṅkārehi bhūsanamapi gurūpadesasahitameva seṭṭhanti dassetuṁ “vinā gurūpadesa” miccādisilesālaṅkāramāha.",
  "anya-e0812n0:232_2": "Bālo mukhādisarīrālaṅkāre, bandhālaṅkāre vā asamattho yo koci gurūpadesaṁ vinā sarīrālaṅkārakaraṇassa, bandhālaṅkārakaraṇassa vā anurūpopadesamantarena taṁ sarīraṁ, bandhaṁ vā alaṅkattuṁ tilakatāḍaṅkādīhi, saddālaṅkāraatthālaṅkārehi vā sajjetuṁ icchati ce, so viññūhi tadubhayaññūhi hassabhāvaṁ avahasitabbataṁ kathaṁ na sampāpuṇe, pāpuṇātyeva, tasmā gurūhi sādarato uggaṇhitvā kattabbanti bhāvo.",
  "anya-e0812n0:233_0": "12.",
  "anya-e0812n0:234_0": "Ganthopi kavivācāna-malaṅkārappakāsako;",
  "anya-e0812n0:235_0": "Yāti tabbacanīyattaṁ, tabbohārūpacārato.",
  "anya-e0812n0:236_0": "12.",
  "anya-e0812n0:236_1": "Nanu saddagammā, atthagammā ca alaṅkārāti gantho kathanti āha “ganthopī”tiādi.",
  "anya-e0812n0:236_2": "Kavivācānaṁ kavippayogānaṁ samudāyarūpānaṁ, paṭipādanīyatāya tabbacanīyānañca atthānaṁ alaṅkārappakāsako alaṅkārānaṁ yathāvuttānaṁ vibhāvito ganthopi kiriyākappasaṅkhātaṁ satthampi tabbacanīyattaṁ tena alaṅkārasaddena vāccataṁ yāti upagacchati.",
  "anya-e0812n0:236_3": "Kinti āha “tabbohārūpacārato”ti.",
  "anya-e0812n0:236_4": "Tassa katavohārassa alaṅkārasaddassa, tasmiṁ vā maṇḍanavisese pavattassa alaṅkāravohārassa upacaraṇaṁ soyamityabhedena parikappanaṁ upacāro. Kasmā?",
  "anya-e0812n0:236_5": "Paṭipādanīyapaṭipādakānaṁ abhedavasena kāraṇe kārīyassa upacariyatoti adhippāyo.",
  "anya-e0812n0:237_0": "12.",
  "anya-e0812n0:237_1": "Idāni saddālaṅkāraatthālaṅkāragantho kathamalaṅkāroti āha “gantho”ccādi.",
  "anya-e0812n0:237_2": "Kavivācānaṁ kavīhi vuttavākyasaṅkhātānaṁ, upacārato tappaṭipādanīyaatthasaṅkhātānañca kavippayogānaṁ alaṅkārappakāsako saddatthālaṅkārappakāsako ganthoapi kiriyākappasaṅkhātaṁ satthampi tabbohārūpacārato tassa alaṅkāroti katavohārassa alaṅkārasaddassa kāraṇe kārīyūpacārena tabbacanīyattaṁ tena alaṅkārasaddena vattabbataṁ yāti.",
  "anya-e0812n0:237_3": "Apisaddo alaṅkāramapekkhati.",
  "anya-e0812n0:237_4": "Alaṅkāre pakāseti, alaṅkārānaṁ vā pakāsakoti ca, tena vacanīyo, tassa bhāvoti ca viggaho.",
  "anya-e0812n0:237_5": "Ettha bhāvoti vāccavācakasambandho.",
  "anya-e0812n0:237_6": "Tassa saddādialaṅkārassa vohāroti ca, tabbohārassa alaṅkārasaddassa upacāroti ca vākyanti.",
  "anya-e0812n0:238_0": "13.",
  "anya-e0812n0:239_0": "Dvippakārā alaṅkārā, tattha saddatthabhedato;",
  "anya-e0812n0:240_0": "Saddatthā bandhanāmāva, taṁsajjitatadāvali.",
  "anya-e0812n0:241_0": "13.",
  "anya-e0812n0:241_1": "Idāni yathāvuttaalaṅkārānaṁ pabhedaṁ, tappasaṅkañca taṁbandhasarīrañca heṭṭhā vuttampi ekato sambandhetvā dassetuṁ “dvippakārā”di āraddhaṁ.",
  "anya-e0812n0:241_2": "Tattha tasmiṁ kiriyākappasaṅkhāte ganthe, tasmiṁ vā bandhālaṅkārādhikāre alaṅkārā yathāvuttā dvippakārā honti. Kathaṁ?",
  "anya-e0812n0:241_3": "Saddabhedato, atthabhedato ca, saddālaṅkārā atthālaṅkārāti alaṅkārā dvippakārā hontīti attho.",
  "anya-e0812n0:241_4": "Yesaṁ bhedena te dvippakārā, te saddā, atthā ca.",
  "anya-e0812n0:241_5": "“Bandho” iti vuttaṁ nāmaṁ yassā āvaliyā sā bandhanāmā eva.",
  "anya-e0812n0:241_6": "Taṁsajjitatadāvali tehi alaṅkārehi sajjitā pakāsitā taṁsajjitā, tesaṁ saddatthānaṁ āvali samudāyā, mahāvākyaṁ, antaravākyaṁ vā.",
  "anya-e0812n0:241_7": "Paripuṇṇo bandho mahāvākyaṁ, muttakādayovayavā antaravākyāni, taṁsajjitatadāvalikaṁ pasiddhabhāvena anuvaditvā appasiddhā saddatthā vidhīyante.",
  "anya-e0812n0:242_0": "13.",
  "anya-e0812n0:242_1": "Idāni yathāvuttaalaṅkārānaṁ avuttabhedañca tadādhārādhikataṁ yathāvuttabandhasarīrañca ekato dassetuṁ “dvippakāre”ccādimāha.",
  "anya-e0812n0:242_2": "Tattha tasmiṁ kiriyākappasaṅkhāte alaṅkāraganthe, no ce, alaṅkārādhikāre vā alaṅkārā vakkhamānālaṅkārā saddatthabhedato saddālaṅkāraatthālaṅkārabhedena dvippakārā honti, yesaṁ bhedena alaṅkārā bhinnā, te saddatthā bandhanāmāva.",
  "anya-e0812n0:242_3": "Taṁsajjitatadāvali tehi saddatthālaṅkārehi alaṅkatā, tesaṁ saddatthānaṁ mahākabbādisamudāyarūpā paṭipāṭibandhoti vuttaṁ hoti.",
  "anya-e0812n0:242_4": "“Bandho” iti nāmaṁ yasseti ca, tehi saddatthālaṅkārehi sajjitāti ca, tesaṁ saddatthānaṁ āvalīti ca samāso.",
  "anya-e0812n0:243_0": "14.",
  "anya-e0812n0:244_0": "Guṇālaṅkārasaṁyuttā, api dosalavaṅkitā;",
  "anya-e0812n0:245_0": "Pasaṁsiyā na viññūhi, sā kaññā viya tādisī.",
  "anya-e0812n0:246_0": "14.",
  "anya-e0812n0:246_1": "Evaṁ guṇena alaṅkārena sajjitāpi sā saddatthāvali appakenapi dosena saṁyuttā satī asamphusitabbāva viññūhi siyāti dassetumāha “guṇa” iccādi.",
  "anya-e0812n0:246_2": "Saddālaṅkārākhyena guṇena, atthālaṅkārena ca saṁyuttāpi visesena sajjitāpi saddatthāvali dosalavena dosalesenāpi aṅkitā abhilañchitā satī viññūhi guṇadosavibhāgavidūhi paṇḍitapurisehi na pasaṁsiyā neva pasaṁsitabbā.",
  "anya-e0812n0:246_3": "Kāviyāti āha “kaññā viyatādisī”ti.",
  "anya-e0812n0:246_4": "Yathā hi kaññā dasavassikā sannaddhayobbanābhimukhabhāvena jananayanamanovilubbhinīguṇena, ābharaṇavisesena cālaṅkatā kenaci kuṭṭhadosalesena aṅkitā viññūnaṁ asamphusanīyā siyā, pagevāparā, evameva saddatthāvalipi appakenapi saddarūpena, atthalakkhaṇena ca dosena kuṭṭhakappena vajjanīyā eva viññūnaṁ, pageva bahunāti vuttaṁ hoti.",
  "anya-e0812n0:247_0": "14.",
  "anya-e0812n0:247_1": "Evaṁ saddatthānaṁ guṇībhūtehi alaṅkārehi sajjitā saddatthāvali kenaci padādidosena abhilakkhitā ce, appasatthāti dassento “guṇālaṅkāri”ccādimāha.",
  "anya-e0812n0:247_2": "Guṇālaṅkārasaṁyuttā api saddālaṅkārasaṅkhātaguṇena, atthālaṅkārena ca visesena yuttāpi sā saddatthāvali dosalavaṅkitā padadosādinā aṇumattenapi dosena aṅkitā yuttā sahitā tādisī guṇālaṅkārasaṁyuttāpi dosalavaṅkitā kaññā viya dasavassikā yobbanappattā vanitāva viññūhi guṇadosaparikkhakehi na pasaṁsiyā na pasaṁsitabbā.",
  "anya-e0812n0:247_3": "Yathā hi dasavassikā itthī piyasabhāvasaṇṭhitā manuññehi guṇehi, sobhanānurūpagīveyyādiābharaṇavisesehi yuttāpi dissamānena kenaci setakuṭṭhalavena yuttā samānā guṇadosaparikkhakehi dassanīyā na hoti, evaṁ vuttappakārāpi bandhapaddhati kuṭṭhatulyena kenaci padādidosena yuttā viññūhi assādanīyāti adhippāyo.",
  "anya-e0812n0:247_4": "Dosānaṁ lavo, tena aṅkitāti ca, sā viya dissatīti tādīsīti ca viggaho.",
  "anya-e0812n0:248_0": "15.",
  "anya-e0812n0:249_0": "Tena dosanirāsova, mahussāhena sādhiyo;",
  "anya-e0812n0:250_0": "Niddosā sabbathā sā’yaṁ, saguṇā na bhaveyya kiṁ.",
  "anya-e0812n0:251_0": "15.",
  "anya-e0812n0:251_1": "Yato evaṁ, tena tasmā kāraṇā mahussāhena mahatā vāyāmena dosānaṁ padadosādīnamanatthanimittānaṁ nirāsova satthadiṭṭhiyā satthappabhāvato pariccāgoyeva sādhiyo sādhetabbo, “viññūhī”ti seso.",
  "anya-e0812n0:251_2": "Evaṁ dosanirāse ko guṇo upalabbhatīti ce.",
  "anya-e0812n0:251_3": "Sabbathā sabbappakārena niddosā dosehi niggatā sāyaṁ saddatthāvali saguṇā saddālaṅkārasaṅkhātehi guṇehi sahitā na bhaveyya kiṁ, bhavatyeva, guṇarahitaṁ taṁalaṅkatamanupādeyyaṁ siyāti adhippāyo.",
  "anya-e0812n0:252_0": "15.",
  "anya-e0812n0:252_1": "Tena yato dosayuttā viññūhi anupādeyyā, tasmā mahussāhena adhikavāyāmena dosanirāsova padadosādīnaṁ nirākaraṇameva sādhiyo anekasatthavisayāya paññāya viññūhi sādhetabbo, evaṁ sati sabbathā sabbākārena niddosā dosarahitā sā ayaṁ saddatthāvali saguṇā saddālaṅkārasaṅkhātehi guṇehi yuttā na bhaveyya kiṁ, guṇayuttā bhaveyyāti adhippāyo.",
  "anya-e0812n0:252_2": "Dosānaṁ nirāsoti ca, natthi dosā etissā, niggatā dosehi vāti ca, saha guṇehi vattamānāti ca viggaho.",
  "anya-e0812n0:253_0": "16.",
  "anya-e0812n0:254_0": "Sā’laṅkāraviyuttāpi, guṇayuttā manoharā;",
  "anya-e0812n0:255_0": "Niddosā dosarahitā, guṇayuttā vadhū viya.",
  "anya-e0812n0:256_0": "16.",
  "anya-e0812n0:256_1": "Kiṁkāraṇamevaṁbhūto dosapariccāgena guṇādānena bandhoti āha “sā’laṅkāre”ccādi.",
  "anya-e0812n0:256_2": "Sā saddatthāvali alaṅkārehi viyuttāpi satī niddosā sabbappakārena dosehi niggatā guṇehi saddālaṅkārasaṅkhātehi saṁyuttā janānamānandasandohābhisandanekahetutāya mano harati attano santikamākaḍḍhatīti manoharā hotīti.",
  "anya-e0812n0:256_3": "Tatthodāharaṇamāha “dosarahitā guṇayuttā vadhū viyā”ti.",
  "anya-e0812n0:256_4": "Yathā yena kenacipi dosena virahitā vadhū manāpacāritādīhi guṇavisesehi saṁyuttā satī kenaci ābharaṇena amaṇḍitā apasādhitāpi kinnāma madhurā kavīnaṁ pasādhanaṁ kinnāma manoharā hoti, evamayaṁ saddatthāvalipi manoharā hotīti attho.",
  "anya-e0812n0:257_0": "16.",
  "anya-e0812n0:257_1": "Idāni dosapariccāgena guṇādāne payojanaṁ dasseti “sā’laṅkāraviyutte”ccādinā.",
  "anya-e0812n0:257_2": "Sā saddatthāvali alaṅkārehi viyuttā satīpi niddosā sabbappakārena dosarahitā guṇayuttā tatoyeva guṇībhūtā saddālaṅkārena yuttā dosarahitā dubbaṇṇadussaṇṭhānādidosehi pariccattā guṇayuttā hadayaṅgamaguṇayuttā vadhū viya aṅganā viya manoharā sādhujane ārādheti.",
  "anya-e0812n0:258_0": "17.",
  "anya-e0812n0:259_0": "Pade vākye tadatthe ca, dosā ye vividhā matā;",
  "anya-e0812n0:260_0": "Sodāharaṇametesaṁ, lakkhaṇaṁ kathayāmya’haṁ.",
  "anya-e0812n0:261_0": "17.",
  "anya-e0812n0:261_1": "Yato evaṁ guṇālaṅkārasaṁyuttāyapi dosalavaṅkitāya viññūnamanādaraṇīyatā, alaṅkāraviyuttāpi dosābhāvena guṇayuttāya manoharatā, evamanatthāvahassāpi dosassa pariharitabbatā satthadiṭṭhiyā, tasmā te dose dassetuṁ paṭijānāti “pade”tiādinā.",
  "anya-e0812n0:261_2": "Tesaṁ padānaṁ vākyānaṁ attho tadattho, tasmiṁ.",
  "anya-e0812n0:261_3": "Udāharīyati lakkhyabhāvenāti udāharaṇaṁ, saha udāharaṇehīti sodāharaṇaṁ.",
  "anya-e0812n0:261_4": "Lakkhiyati lakkhiyamanenāti lakkhaṇaṁ.",
  "anya-e0812n0:262_0": "17.",
  "anya-e0812n0:262_1": "Evaṁ alaṅkārayuttāpi appakena dosena yuttabandhassa anupādeyyattā, alaṅkāraalaṅkaraṇe asatipi dosarahite viññūhi upādeyyattā ca mukhyassa dosaparihārassa avassaṁ kattabbattā idāni adhigatadose dassetuṁ paṭijānāti “pade vākye”ccādinā.",
  "anya-e0812n0:262_2": "Pade nāmādicatubbidhapade ca, vākye “syādyantatyādyantānaṁ cayo vākyaṁ sakārakakiriyā”ti vuttalakkhaṇe vākye ca, tadatthe ca tesaṁ padavākyānaṁ atthe ca vividhā anekappakārā ye dosā viññūhi dosabhāvena matā ñeyyā, etesaṁ padādidosānaṁ sodāharaṇaṁ udāharaṇasahitaṁ lakkhaṇaṁ ahaṁ kathayāmi. Ettha ca–",
  "anya-e0812n0:263_0": "“Padaṁ catubbidhaṁ vuttaṁ, nāmākhyātopasaggikaṁ;",
  "anya-e0812n0:264_0": "Nipātakañca taññūhi, asso khalvābhidhāvatī”ti rūpabhiddhiṭīkāyaṁ nāmakaṇḍe.",
  "anya-e0812n0:265_0": "Vuttaniyāmena padaṁ tāva daṭṭhabbaṁ.",
  "anya-e0812n0:265_1": "Udāharīyanti lakkhiyabhāvenāti udāharaṇānīti ca, saha udāharaṇenāti sodāharaṇanti ca, lakkhīyati lakkhiyamanenāti ca viggaho.",
  "anya-e0812n0:266_0": "Padadosauddesa",
  "anya-e0812n0:267_0": "18.",
  "anya-e0812n0:268_0": "Viruddhatthantarājhattha-kiliṭṭhāni virodhi ca;",
  "anya-e0812n0:269_0": "Neyyaṁ visesanāpekkhaṁ, hīnatthakamanatthakaṁ.",
  "anya-e0812n0:270_0": "Vākyadosauddesa",
  "anya-e0812n0:271_0": "19.",
  "anya-e0812n0:272_0": "Dosā padāna, vākyāna-mekatthaṁ bhaggarītikaṁ;",
  "anya-e0812n0:273_0": "Tathā byākiṇṇagāmmāni, yatihīnaṁ kamaccutaṁ;",
  "anya-e0812n0:274_0": "Ativuttamapetatthaṁ, sabandhapharusaṁ tathā",
  "anya-e0812n0:275_0": "Vākyatthadosauddesa",
  "anya-e0812n0:276_0": "20.",
  "anya-e0812n0:277_0": "Apakkamo’cityahīnaṁ, bhaggarīti sasaṁsayaṁ;",
  "anya-e0812n0:278_0": "Gāmmaṁ duṭṭhālaṅkatīti, dosā vākyatthanissitā.",
  "anya-e0812n0:279_0": "Padadosādiuddesavaṇṇanā",
  "anya-e0812n0:280_0": "18-19-20.",
  "anya-e0812n0:280_1": "Idāni yathāpaṭiññāte dose uddisati “viruddhatthantara” iccādinā.",
  "anya-e0812n0:280_2": "Viruddhaṁ atthantaraṁ yassa taṁ viruddhatthantaraṁ. Kiṁ taṁ? Padaṁ.",
  "anya-e0812n0:280_3": "Evamuparipi yathāyogaṁ.",
  "anya-e0812n0:280_4": "Adhiko attho visesyassa yena taṁ adhyatthaṁ.",
  "anya-e0812n0:280_5": "Nīyati avutto hetu ettha ānīyatīti neyyaṁ.",
  "anya-e0812n0:280_6": "Dosā padānanti yehi dosehi padāni duṭṭhāni, te viruddhatthantaratādayo padānaṁ dosāti attho.",
  "anya-e0812n0:280_7": "Evamuparipi yathāyogaṁ.",
  "anya-e0812n0:280_8": "Vākyānaṁ dosāti sambandho.",
  "anya-e0812n0:280_9": "Bhaggā rīti kamo yasmiṁ taṁ bhaggarītikaṁ, vākyaṁ.",
  "anya-e0812n0:280_10": "Apakkamatādayo vākyatthadosā, vākyatthānaṁ dosato.",
  "anya-e0812n0:280_11": "Vākyaṁ duṭṭhaṁ siyāti vākyameva visesyate.",
  "anya-e0812n0:280_12": "Tena sabbattha napuṁsakaliṅgena niddeso.",
  "anya-e0812n0:281_0": "18-19-20.",
  "anya-e0812n0:281_1": "Idāni kathetabbabhāvena paṭiññāte dose uddisanto “viruddha…pe…",
  "anya-e0812n0:281_2": "nissitā”ti āha.",
  "anya-e0812n0:281_3": "Kavīhi icchitatthato viruddho aññattho yassa padassāti taṁ viruddhatthantaraṁ nāma.",
  "anya-e0812n0:281_4": "Visesyassa adhikatthabhāvakaraṇato ajhatthaṁ nāma.",
  "anya-e0812n0:281_5": "Kavīhi icchitatthassāvīkaraṇe avisadattā kiliṭṭhaṁ nāma.",
  "anya-e0812n0:281_6": "Desakālakalādīnaṁ viruddhattā virodhi nāma.",
  "anya-e0812n0:281_7": "Aññamāharitvā vattabbato neyyaṁ nāma.",
  "anya-e0812n0:281_8": "Visesanaṁ patvāva sātthakabhāvappattito visesanāpekkhaṁ nāma.",
  "anya-e0812n0:281_9": "Visesyassa hīnatāpādanato hīnatthakaṁ nāma.",
  "anya-e0812n0:281_10": "Attharahitattā anatthakaṁ nāmāti ime aṭṭha padanissitattā padadosā nāma.",
  "anya-e0812n0:282_0": "Vuttatthasseva puna vacanato ekatthaṁ nāma.",
  "anya-e0812n0:282_1": "Bhinnakkamattā bhaggarītikaṁ nāma.",
  "anya-e0812n0:282_2": "Tathā sammohakāraṇattā byākiṇṇaṁ nāma.",
  "anya-e0812n0:282_3": "Visiṭṭhavacanavirahato gāmmaṁ nāma.",
  "anya-e0812n0:282_4": "Yatisampattivirahato yatihīnaṁ nāma.",
  "anya-e0812n0:282_5": "Padatthakkamato cutattā kamaccutaṁ nāma.",
  "anya-e0812n0:282_6": "Lokiyaṁ vohāramatikkamma vuttattā ativuttaṁ nāma.",
  "anya-e0812n0:282_7": "Samudāyatthato apagatattā apetatthaṁ nāma.",
  "anya-e0812n0:282_8": "Bandhapharusayuttattā bandhapharusaṁ nāma, tena sahitaṁ sabandhapharusanti ime nava vākyānaṁ tathā dosā nāma.",
  "anya-e0812n0:282_9": "Ettha tathāsaddo “dosā”ti padaṁ upasaṁharati.",
  "anya-e0812n0:283_0": "Apagatakkamattā apakkamaṁ nāma.",
  "anya-e0812n0:283_1": "Ucitabhāvassa parihīnattā ocityahīnaṁ nāma.",
  "anya-e0812n0:283_2": "Bhinnavibhattikkamattā bhaggarīti nāma.",
  "anya-e0812n0:283_3": "Saṁsayajananato sasaṁsayaṁ nāma.",
  "anya-e0812n0:283_4": "Duppatītikarattā gāmmaṁ nāma.",
  "anya-e0812n0:283_5": "Dūsitālaṅkārattā duṭṭhālaṅkati nāmātime cha vākyatthanissitattā vākyatthadosā nāma.",
  "anya-e0812n0:284_0": "Añño attho atthantaro.",
  "anya-e0812n0:284_1": "Viruddho atthantaro yassāti viggaho.",
  "anya-e0812n0:284_2": "Dosapakāsakapadampi dosato abyatirittattā doso nāma.",
  "anya-e0812n0:284_3": "Evaṁ santepi samāsena padassa gahitattā napuṁsakaṁ hoti.",
  "anya-e0812n0:284_4": "Esevanayo ito paresupi.",
  "anya-e0812n0:284_5": "Visesyassa adhiko attho yassa taṁ, kiliṭṭhaṁ viya kiliṭṭhaṁ.",
  "anya-e0812n0:284_6": "Yathā hi malaggahito ādāso attano kiliṭṭhattā mukhādīnaṁ pakāsane avisado hoti, evamadhippetatthappakāsane asamatthaṁ padaṁ kiliṭṭhaṁ nāma.",
  "anya-e0812n0:284_7": "Virodho assa atthīti virodhi.",
  "anya-e0812n0:284_8": "Nīyati avutto hetu etthāti neyyaṁ.",
  "anya-e0812n0:284_9": "Visesane apekkhā yassa taṁ.",
  "anya-e0812n0:284_10": "Hīno visesyassa attho yena taṁ.",
  "anya-e0812n0:284_11": "Natthi attho yassa tanti viggaho.",
  "anya-e0812n0:285_0": "Padadosānaṁ anaññattepi vikappanābhedato “padānaṁ dosā”ti vuttaṁ, yathā “silāputtakassa sarīra”nti.",
  "anya-e0812n0:285_1": "Vākyānaṁ dosāti etthāpi eseva nayo.",
  "anya-e0812n0:285_2": "Eko attho yassa taṁ.",
  "anya-e0812n0:285_3": "Bhaggārīti kamo yassa taṁ.",
  "anya-e0812n0:285_4": "Visuṁ visuṁ ākiṇṇaṁ byākiṇṇaṁ.",
  "anya-e0812n0:285_5": "Gāme bhavo gāmmo, abyattānaṁ vohāro.",
  "anya-e0812n0:285_6": "Tappakāsakapadampi upacārato gāmmaṁ nāma.",
  "anya-e0812n0:285_7": "Yati hīnā etthāti yatihīnaṁ.",
  "anya-e0812n0:285_8": "Kamato cutaṁ kamaccutaṁ.",
  "anya-e0812n0:285_9": "Atikkamma vuttaṁ ativuttaṁ.",
  "anya-e0812n0:285_10": "Atthato apetaṁ apetatthaṁ.",
  "anya-e0812n0:285_11": "Bandhe pharusaṁ pharusatā yattha taṁ.",
  "anya-e0812n0:285_12": "Apagato kamo yasmā taṁ.",
  "anya-e0812n0:285_13": "Ocityaṁ hīnaṁ yattha taṁ.",
  "anya-e0812n0:285_14": "Bhaggā rīti yattha taṁ.",
  "anya-e0812n0:285_15": "Saha saṁsayena vattatīti taṁ.",
  "anya-e0812n0:285_16": "Gāmmaṁ vuttanayameva.",
  "anya-e0812n0:285_17": "Duṭṭhā dūsitā alaṅkati alaṅkāro yattha taṁ.",
  "anya-e0812n0:285_18": "Vākyānaṁ attho, tannissitā vākyatthanissitāti viggaho.",
  "anya-e0812n0:285_19": "Ettha anatthakāpetatthadosadvayaṁ padavākyato bhinnaṁ, aññaṁ bhaggarītidosadvayaṁ, gāmmadvayaṁ, kamaccutaapakkamadvayañca vākyavākyatthato bhinnaṁ.",
  "anya-e0812n0:286_0": "Padadosaniddesavaṇṇanā",
  "anya-e0812n0:287_0": "21.",
  "anya-e0812n0:288_0": "Viruddhatthantaraṁ tañhi, yassa’ññattho virujjhati;",
  "anya-e0812n0:289_0": "Adhippete yathā megho, visado sukhaye janaṁ.",
  "anya-e0812n0:290_0": "21.",
  "anya-e0812n0:290_1": "Athoddesakkamena padādidose udāharati “viruddhi” ccādinā.",
  "anya-e0812n0:290_2": "Hi yasmā kāraṇā, pasiddhiyaṁ vā hisaddo.",
  "anya-e0812n0:290_3": "Yassa padassa añño adhippetato aparo attho adhippete vattumicchite atthe virujjhatīti anuvaditvā tasmā taṁ “viruddhatthantara”nti vidhīyate.",
  "anya-e0812n0:290_4": "“Yathe”tyudāharati.",
  "anya-e0812n0:290_5": "Yathā idaṁ viruddhatthantaraṁ, tathā aññampi tādisaṁ daṭṭhabbaṁ.",
  "anya-e0812n0:290_6": "Na tvidameveti yathāsaddassa attho.",
  "anya-e0812n0:290_7": "Megho visado sukhaye jananti.",
  "anya-e0812n0:290_8": "Visaṁ udakaṁ, taṁ dadātīti visado megho vārivaho janaṁ lokaṁ sukhaye sukhayatīti kavicchitattho.",
  "anya-e0812n0:290_9": "Visasaddo garaḷassa ca vācako siyāti garaḷado megho mārayati, na pana sukhayatīti “visado”ti visesanapadassa viruddhatā.",
  "anya-e0812n0:291_0": "21.",
  "anya-e0812n0:291_1": "Idāni uddiṭṭhānukkamena viruddhatthantarādīnaṁ salakkhaṇalakkhiyaṁ dassento “viruddhi”ccādimāha.",
  "anya-e0812n0:291_2": "Yassa padassa aññattho kavicchitatthato añño attho adhippete icchitatthe hi yasmā virujjhati, tasmā taṁ padaṁ viruddhatthantaraṁ nāma.",
  "anya-e0812n0:291_3": "Pasiddhiyaṁ vā hisaddo.",
  "anya-e0812n0:291_4": "Tathā hesa appasiddhaṁ viruddhatthantaraṁ “yassa aññattho adhippete virujjhatī”ti pakāsetvā tasmiṁ pakāsitatthavisaye vattati.",
  "anya-e0812n0:291_5": "“Taṁ hī”ti yojitattā “yassa aññattho adhippete virujjhatī”ti lakkhaṇaṁ pasiddhabhāvena anuvaditvā taṁ viruddhatthantaranti anuvaditabbaappasiddhaviruddhatthantaraṁ vidhīyate, yathā “yo kuṇḍalī, so devadatto”ti.",
  "anya-e0812n0:291_6": "Upari pasiddhānuvādena appasiddhavidhānameva daṭṭhabbaṁ.",
  "anya-e0812n0:291_7": "“Yathā…pe…",
  "anya-e0812n0:291_8": "jana”nti udāharaṇaṁ lakkhiyaṁ dasseti.",
  "anya-e0812n0:291_9": "Yathā “megho visado”ccādi viruddhatthantarassa udāharaṇaṁ, evamīdisamaññampi imassudāharaṇaṁ, na kevalaṁ “megho”ccādimeva bhavatīti vuttaṁ hoti.",
  "anya-e0812n0:291_10": "Yathāsaddo cettha ivasaddapariyāyatthepi udāharaṇattho daṭṭhabbo, uparipyevaṁ.",
  "anya-e0812n0:291_11": "Megho ambudharo visado visasaṅkhātaṁ jalaṁ dadanto janaṁ sukhaye sukhayatīti kavīhi adhippetattho.",
  "anya-e0812n0:291_12": "Ettha visasaddassa garaḷasaṅkhātasappavisavācakattā, “visaṁ dadātīti visado”ti ettha visassa udakavisānaṁ sādhāraṇattā visadāyako megho nāsetiyeva, na sukhayatīti kavinā adhippetassa sukhakāraṇassa meghavisesanavisasaddassa viruddhaaññatthatāti visapadaṁ viruddhatthantaradosena duṭṭhanti.",
  "anya-e0812n0:292_0": "22.",
  "anya-e0812n0:293_0": "Visesyamadhikaṁ yenā’-",
  "anya-e0812n0:294_0": "Dhyatthametaṁ bhave yathā;",
  "anya-e0812n0:295_0": "Obhāsitāsesadiso,",
  "anya-e0812n0:296_0": "Khajjoto’yaṁ virājate.",
  "anya-e0812n0:297_0": "22.Yena padena visesyaṁ visesitabbaṁ aparaṁ padaṁ atthavasena adhikaṁ bhavatītyanuvaditvā etaṁ ajhatthaṁ bhaveti vidhīyate.",
  "anya-e0812n0:297_1": "“Yathe”tyudāharati “obhāsite”ccādi.",
  "anya-e0812n0:297_2": "Evamuparipi suviññeyyaṁ.",
  "anya-e0812n0:297_3": "Obhāsitā dīpitā asesā nikhilā disāyena soyaṁ khajjoto virājate dippati.",
  "anya-e0812n0:297_4": "Ettha khajjotassākhiladisābhāgāvabhāsanamativuttīti adhikatthaṁ.",
  "anya-e0812n0:298_0": "22.Yena visesanapadena visesyaṁ visesitabbaṁ padaṁ atthavasena adhikaṁ hoti, etaṁ yathāvuttalakkhaṇopetaṁ padaṁ ajhatthaṁ bhave ajhatthaṁ nāma padadoso bhave.",
  "anya-e0812n0:298_1": "Yathā tassudāharaṇamevaṁ.",
  "anya-e0812n0:298_2": "Obhāsitāsesadiso jotitasabbadiso ayaṁ khajjoto ayaṁ jotiriṅgaṇo virājate dippati.",
  "anya-e0812n0:298_3": "Ettha visesyassa khajjotassa sakaladisobhāsanassa ajhatthattā atyuttattā (ka.) “obhāsitāsesadiso”ti visesanapadaṁ ajhatthapadadoso nāma.",
  "anya-e0812n0:298_4": "Obhāsitā asesadisā yenāti viggaho.",
  "anya-e0812n0:299_0": "23.",
  "anya-e0812n0:300_0": "Yassa’tthāvagamo dukkho,",
  "anya-e0812n0:301_0": "Pakatyādivibhāgato;",
  "anya-e0812n0:302_0": "Kiliṭṭhaṁ taṁ yathā tāya,",
  "anya-e0812n0:303_0": "So’yamāliṅgyate piyā.",
  "anya-e0812n0:304_0": "23.Pakatyādivibhāgatoti paccayā paṭhamaṁ karīyatīti pakati.",
  "anya-e0812n0:304_1": "Ādisaddena paccayādīnaṁ pariggaho.",
  "anya-e0812n0:304_2": "Pakatyādīnaṁvibhāgato vibhajanato, “ayaṁ pakati, ayaṁ paccayo, ayamādeso”tiādinā pakatipaccayavibhāgakappanatoti vuttaṁ hoti.",
  "anya-e0812n0:304_3": "Pīṇetīti pī, tāya piyā vallabhāya soyaṁ sāmī āliṅgyate silissate.",
  "anya-e0812n0:304_4": "Ettha “piyā”ti kiliṭṭhaṁ.",
  "anya-e0812n0:305_0": "23.Yassa padassa atthāvagamo atthāvabodho pakatyādivibhāgato “ayaṁ pakati, ayaṁ paccayo, ayamādeso”tiādinā pakatyādīnaṁ vibhajanajānanena, “pakatyādi nāma ki”nti gavesanato vā dukkho, taṁ kiliṭṭhaṁ nāma.",
  "anya-e0812n0:305_1": "Yathā tassudāharaṇamevaṁ.",
  "anya-e0812n0:305_2": "Tāya piyā vanitāya so ayaṁ vallabho āliṅgyate silissate.",
  "anya-e0812n0:305_3": "Paccayā paṭhamaṁ karīyatīti pakati.",
  "anya-e0812n0:305_4": "Sā ādi yesaṁ paccayānaṁ, tesaṁ vibhāgoti vākyaṁ.",
  "anya-e0812n0:305_5": "Pīṇetīti pī, nārī.",
  "anya-e0812n0:305_6": "Tāya piyā ettha piyāsaṅkhātāya vallabhāya kathane pīsaddassa avisadattā “piyā”ti padaṁ kiliṭṭhaṁ.",
  "anya-e0812n0:306_0": "24.",
  "anya-e0812n0:307_0": "Yaṁ kiliṭṭhapadaṁ mandā-bhidheyyaṁ yamakādikaṁ;",
  "anya-e0812n0:308_0": "Kiliṭṭhapadadoseva, tampi anto karīyati.",
  "anya-e0812n0:309_0": "24.",
  "anya-e0812n0:309_1": "Idāni yamakādikamanadhippetampi kiliṭṭheyeva antogadhaṁ dassetumāha “ya”ntiādi.",
  "anya-e0812n0:309_2": "Tattha yanti aniyamavacanaṁ, tassa niyamavacanaṁ yamakādikanti.",
  "anya-e0812n0:309_3": "Yamakamādi yassa paheḷikājātassa taṁ yamakādikaṁ.",
  "anya-e0812n0:309_4": "Kīdisanti āha “kiliṭṭhapada”ntiādi.",
  "anya-e0812n0:309_5": "Kiliṭṭhāni appatītadosasabhāve ṭhitatāya malitānyavisadāni padāni yassa taṁ kiliṭṭhapadaṁ.",
  "anya-e0812n0:309_6": "Mando appako abhidheyyo attho yassa taṁ mandābhidheyyaṁ, tādisaṁ tampi yamakādikaṁ kiliṭṭhapadadoseyeva yathāvutte anto abbhantare karīyati vidhīyati tattheva pakkhipīyati, kiliṭṭhapadadosato na byatiriccatīti adhippāyo.",
  "anya-e0812n0:310_0": "24.",
  "anya-e0812n0:310_1": "Idāni anadhippetamapi yamakādiṁ kiliṭṭhadoseyeva antokaraṇabyājena āvīkaronto āha “yaṁ kiliṭṭhe”ccādi.",
  "anya-e0812n0:310_2": "Kiliṭṭhapadaṁ appatītadosena missakattā avisadapadaṁ mandābhidheyyaṁ appakābhidheyyaṁ yaṁ yamakādikaṁ yaṁ yamakappaheḷikājātamatthi, tampi kiliṭṭhapadadoseyeva yathāvuttakiliṭṭhapadadoseyeva anto karīyati abbhantare karīyati, kiliṭṭhapadadosato abyatirittanti adhippāyo.",
  "anya-e0812n0:310_3": "Kiliṭṭhāni padāni yassa, mando abhidheyyo yassa, yamakaṁ ādi yassa paheḷikājātassa, kiliṭṭhapadānaṁ dosoti viggaho.",
  "anya-e0812n0:311_0": "25.",
  "anya-e0812n0:312_0": "Patītasaddaracitaṁ, siliṭṭhapadasandhikaṁ;",
  "anya-e0812n0:313_0": "Pasādaguṇasaṁyuttaṁ, yamakaṁ mata’medisaṁ.",
  "anya-e0812n0:314_0": "25.",
  "anya-e0812n0:314_1": "Hotu kāmamanabhimatamedisaṁ yamakādikaṁ, kiñcarahi abhimatanti āha “patīti”ccādi.",
  "anya-e0812n0:314_2": "Attano vacanīyatthappatītavasena vācakāpi saddā patītāyeva nāmāti patītehi pasiddhehi saddehi pāṭipadikehi racitaṁ kataṁ patītasaddaracitaṁ.",
  "anya-e0812n0:314_3": "Siliṭṭhā aññamaññāliṅganena maṭṭhā padānaṁ syādyantādīnaṁ sandhayo sandhanā yassa taṁ siliṭṭhapadasandhikaṁ.",
  "anya-e0812n0:314_4": "Patītasaddaracitattāyeva pasādasaṅkhātena guṇena saddālaṅkārena saṁyuttaṁ sammadevopetaṁ edisaṁ yathāvuttaguṇāsayaṁ ramaṇīyaṁ yamakaṁ mataṁ abhimatanti attho.",
  "anya-e0812n0:315_0": "25.",
  "anya-e0812n0:315_1": "Idāni adhigatesu yamakesu īdisaṁ yamakamiṭṭhamiti sissānaṁ upadisanto āha “patīte”ccādi.",
  "anya-e0812n0:315_2": "Patītasaddaracitaṁ “imassatthassāyaṁ vācako”ti patītehi pasiddhehi saddehi racitaṁ pāṭipadikehi kataṁ siliṭṭhapadasandhikaṁ siliṭṭhā syādyantādipadānaṁ sandhayo yassa taṁ pasādaguṇasaṁyuttaṁ patītasaddaracitattāyeva pasādasaṅkhātena saddālaṅkāraguṇena saṁyuttaṁ īdisaṁ evaṁbhūtaṁ guṇādhikato ramaṇīyaṁ upari vakkhamānayamakasadisaṁ yamakaṁ mataṁ viññūhi abhimataṁ.",
  "anya-e0812n0:315_3": "Patītā ca te saddā ca, tehi racitaṁ, siliṭṭhā padānaṁ sandhayo yassa, pasādoti guṇo saddālaṅkāro, tena saṁyuttanti viggaho.",
  "anya-e0812n0:316_0": "26.",
  "anya-e0812n0:317_0": "Abyapetaṁ byapeta’ñña-māvuttānekavaṇṇajaṁ;",
  "anya-e0812n0:318_0": "Yamakaṁ tañca pādāna-mādimajjhantagocaraṁ.",
  "anya-e0812n0:319_0": "26.",
  "anya-e0812n0:319_1": "Idāni taṁ yathāvuttamabhimataṁ dassetumupakkamate “abyapete”ccādinā.",
  "anya-e0812n0:319_2": "Āvuttā adhivuttā punappunuccāraṇupetā anekesaṁ patirūpattā, bahuvaṇṇā sarabyañjanarūpā, na eko vaṇṇo tassānuppāsattā, tathā ca vakkhati “vaṇṇāvutti paro yathā”ti subodhālaṅkāra 127 gāthā, tehi jātaṁ yamakanti viññāyate.",
  "anya-e0812n0:319_3": "Katividhaṁ taṁ vikappīyatīti āha “abyapetaṁ byapetañña”nti.",
  "anya-e0812n0:319_4": "Tattha yaṁ vaṇṇantarābyavahitaṁ vaṇṇasamudāyena vuttaṁ.",
  "anya-e0812n0:319_5": "Tadabyapetaṁ yamakaṁ.",
  "anya-e0812n0:319_6": "Yaṁ tu byavahitaṁ, taṁ byapetaṁ.",
  "anya-e0812n0:319_7": "Yaṁ pana ubhayamissaṁ, taṁ aññaṁ aparaṁ abyapetabyapetanti tidhā yamakaṁ tāva vikappīyate.",
  "anya-e0812n0:319_8": "Tametaṁ tividhaṁ yamakaṁ visayavibhāganirūpanāyaṁ ādi ca majjho ca anto ca gocaro visayo yasseti ādimajjhantagocaraṁ viññeyyaṁ.",
  "anya-e0812n0:319_9": "Kesaṁ pādānaṁ?",
  "anya-e0812n0:319_10": "Paccekaṁ catunnaṁgāthāvayavānaṁ.",
  "anya-e0812n0:319_11": "Sāpekkhattepi samāso gammakattā.",
  "anya-e0812n0:320_0": "Tattha pādacatukkassa ādimajjhantabhāvīnaṁ yamakānaṁ yāvanto pakārā sambhavanti, te mūlā satta. Kathaṁ?",
  "anya-e0812n0:320_1": "Ekasmiṁyeva pāde kvaci ādiyamakaṁ, kvaci majjhayamakaṁ, kvaci antayamakaṁ, kvaci majjhantayamakaṁ, kvaci majjhādiyamakaṁ, kvaci ādyantayamakaṁ, kvaci sabbayamakanti.",
  "anya-e0812n0:320_2": "Evaṁ paccekaṁ mūlabhūtā sattāti catūsu aṭṭhavīsati honti.",
  "anya-e0812n0:320_3": "Pādādiyamakañca paṭhamapādādiyamakamabyapetaṁ tathā dutiyatatiyacatutthapādādiyamakamabyapetaṁ paṭhamadutiyapādādiyamakamabyapetaṁ paṭhamatatiyapādādiyamakamabyapetaṁ paṭhamacatutthapādādiyamakamabyapetantiādinā anekadhā pasaṁsanti.",
  "anya-e0812n0:320_4": "Yadā ca sabbatoyamakaṁ, tadā mahāyamakādayo vikappā jāyantīti veditabbaṁ.",
  "anya-e0812n0:321_0": "26.",
  "anya-e0812n0:321_1": "Idāni abhimatayamakaṁ dīpeti “abyapete”ccādinā.",
  "anya-e0812n0:321_2": "Āvuttehi punappunaṁ vuttehi anekavaṇṇehi samudāyarūpattā anekehi sarabyañjanasarīrehi vaṇṇehi jātaṁ yamakaṁ aññehi vaṇṇehi abyavahitattā abyapetaṁ, vaṇṇantarehi byavahitattā byapetaṁ, ubhayamissakattā tehi aññaṁ abyapetabyapetañcāti tividhaṁ hoti.",
  "anya-e0812n0:321_3": "Tañca yamakaṁ visayavibhāganiyamena gāthāpādānaṁ ādigocaraṁ majjhagocaraṁ antagocaramiti tividhaṁ hoti.",
  "anya-e0812n0:321_4": "Ettha casaddo vattabbantare pavattati, vattabbantaraṁ nāma yathāvuttaabyapetādibhedato aññaṁ vattabbatāya samukhībhūtaṁ pādānaṁ ādimajjhāvasānantaraṁ, upanyāso vākyārambhoti ca etasseva nāmaṁ.",
  "anya-e0812n0:321_5": "Visadisena vaṇṇena apetaṁ byapetaṁ.",
  "anya-e0812n0:321_6": "Tabbiparītamabyapetaṁ.",
  "anya-e0812n0:321_7": "Abyapetañca byapetañca aññañcāti samāhāradvando.",
  "anya-e0812n0:321_8": "Aneke ca te vaṇṇā ca, āvuttāyeva anekavaṇṇā, tehi jātaṁ, ādi ca majjho ca anto ca, te gocarā yassāti viggaho.",
  "anya-e0812n0:322_0": "Tattha pādacatukkassa ādimajjhāvasānesu labbhamānayamakabhedā ekekasmiṁ pāde satta satta bhavanti. Kathaṁ?",
  "anya-e0812n0:322_1": "Pādādiyamakaṁ pādamajjhayamakaṁ pādantayamakaṁ majjhantayamakaṁ majjhādiyamakaṁ ādyantayamakaṁ sabbatoyamakanti evaṁ paccekaṁ satta satta katvā catūsu mūlabhūtayamakā aṭṭhavīsa bhavanti.",
  "anya-e0812n0:322_2": "Ettha pādādiyamakādikampi abyapetapaṭhamapādādiyamakaṁ tathā dutiyatatiyacatutthapādādiyamakamiti ca abyapetapaṭhamadutiyapādādiyamakaṁ tathā paṭhamatatiyapādādiyamakaṁ paṭhamacatutthapādādiyamakamiti ca abyapetadutiyatatiyapādādiyamakaṁ tathā dutiyacatutthapādādiyamakamiti ca abyapetatatiyacatutthapādādiyamakamiti ca evamabyapetapādādiyamakā dasa honti.",
  "anya-e0812n0:322_3": "Tathā byapetāpi dasāti vīsati, abyapetapaṭhamapādamajjhayamakaṁ tathā dutiyapādamajjhayamakamiccādinā majjhayamakampi vīsatividhaṁ hoti.",
  "anya-e0812n0:322_4": "Abyapetapaṭhamapādantayamakaṁ tathā dutiyapādantayamakamiccādinā antayamakampi vīsatividhaṁ.",
  "anya-e0812n0:322_5": "Saṁsaggabhedato pana anekavidhaṁ hoti.",
  "anya-e0812n0:323_0": "Abyapetapaṭhamapādādiyamakavaṇṇanā",
  "anya-e0812n0:324_0": "27.",
  "anya-e0812n0:325_0": "Sujanā’sujanā sabbe, guṇenāpi vivekino;",
  "anya-e0812n0:326_0": "Vivekaṁ na samāyanti, avivekijanantike.",
  "anya-e0812n0:327_0": "27.“Sujanā”iccādi.",
  "anya-e0812n0:327_1": "Sujanā sajjanā, asujanā asajjanāti ete sabbe ubhayapakkhapātino visesā janā guṇena sīlādinā karaṇabhūtena, hetubhūtena vā vivekinopi sādhūsu labbhamānānamasādhūsvanupalabbhanato puthubhūtāpi avivekīnaṁ janānaṁ antike samīpe tesaṁ sannidhāne vivekaṁ vibhāgaṁ na samāyanti napāpuṇanti, vibhāgavijānanapaññāvekallena ca vivekinopi janā te ekato katvā passantīti.",
  "anya-e0812n0:327_2": "Idaṁ paṭhamapādādiyamakamabyapetaṁ.",
  "anya-e0812n0:328_0": "27.",
  "anya-e0812n0:328_1": "Idāni abyapetapaṭhamapādādiyamakassa mukhamattaṁ dassetumāha “sujani”ccādi.",
  "anya-e0812n0:328_2": "Sujanā sādhujanā, asujanā asādhujanā ceti sabbe ubhayapakkhikā sīlādinā, pāṇātipātādinā guṇena hetunā vivekino api sādhūsu pāṇātipātādīnaṁ, asādhūsu sīlādīnaṁ appavattito guṇena puthubhūtāpi avivekijanantike vivekañāṇarahitānaṁ janānaṁ santike vivekaṁ vibhāgaṁ na samāyanti na pāpuṇanti.",
  "anya-e0812n0:328_3": "Viveko vinābhavanametesamatthīti vivekino.",
  "anya-e0812n0:328_4": "Ettha visayopacārena vivekoti paññā, na vivekinoti avivekino, teyeva janā, tesaṁ antikamiti ca viggaho.",
  "anya-e0812n0:328_5": "Idaṁ abyapetapaṭhamapādādiyamakaṁ.",
  "anya-e0812n0:329_0": "Abyapetapaṭhamadutiyapādādiyamakavaṇṇanā",
  "anya-e0812n0:330_0": "28.",
  "anya-e0812n0:331_0": "Kusalā’kusalā sabbe, pabalā’pabalā’thavā;",
  "anya-e0812n0:332_0": "No yātā yāva’hosittaṁ, sukhadukkhappadā siyuṁ.",
  "anya-e0812n0:333_0": "28.“Kusalā”iccādi.",
  "anya-e0812n0:333_1": "Pabalā āsevanappaṭilābhavasena balavanto ca.",
  "anya-e0812n0:333_2": "Athāti anantaratthe nipāto.",
  "anya-e0812n0:333_3": "Apabalā tadabhāvato dubbalā ca sabbe kusalākusalā dhammā yāva yattakaṁ kālaṁ ahosittaṁ vinā uppattimattaṁ phaladānāsambhavato kevalaṁ “ahosī”ti vacanīyatthanimittamattakammabhāvena ahosikammattaṁ no yātā na sampattā, tāva tattakaṁ kālaṁ sukhañca dukkhañca taṁ padantīti sukhadukkhappadā siyuṁ.",
  "anya-e0812n0:333_4": "Yāva saṁsārapavatti, tāva sukhadukkhadāyakā hontīti.",
  "anya-e0812n0:333_5": "Idaṁ paṭhamadutiyapādādiyamakamabyapetaṁ.",
  "anya-e0812n0:334_0": "28.Pabalā āsevanādipaccayalābhena balavanto vā atha apabalā tadabhāvena dubbalā vā sabbe kusalākusalā ahosittaṁ phaladānābhāvato pavattimattataṁ yāva yattakaṁ kālaṁ no yātā appattā, tāva tattakaṁ sukhadukkhappadā yathākkamaṁ sukhadukkhapadāyino siyuṁ bhavanti.",
  "anya-e0812n0:334_1": "Idaṁ abyapetapaṭhamadutiyapādādiyamakaṁ.",
  "anya-e0812n0:334_2": "Kusalapaṭipakkhā akusalā.",
  "anya-e0812n0:334_3": "“Ahosī”ti vattabbassa bhāvo ahosittaṁ.",
  "anya-e0812n0:334_4": "“Ehipassiko”tiādīsu viya kriyāpadatopi ṇādipaccayā honti.",
  "anya-e0812n0:335_0": "Abyapetapaṭhamadutiyatatiyapādādiyamakavaṇṇanā",
  "anya-e0812n0:336_0": "29.",
  "anya-e0812n0:337_0": "Sādaraṁ sā daraṁ hantu, vihitā vihitā mayā;",
  "anya-e0812n0:338_0": "Vandanā vandanāmāna-bhājane ratanattaye.",
  "anya-e0812n0:339_0": "29.“Sādara”miccādi.",
  "anya-e0812n0:339_1": "Vandanā dvārattayopadassiyamānā māno ca pūjā, tesaṁ bhājane ādhārabhūte ratijananādinā atthena ratanasaṅkhātānaṁ buddhādīnaṁ taye samūhabhūte ratanattaye sādaraṁ ādarasahitaṁ katvā mayā vihitā katā, vihitā alaṁsaṁsāradukkhavisaṭanirākaraṇato visesena hitā padhyā sā vandanā so paṇāmo daraṁ darathaṁ kāyacittapariḷāhaṁ hantu hiṁsatu.",
  "anya-e0812n0:339_2": "Mayāti vuttattā meti atthato viññāyati.",
  "anya-e0812n0:339_3": "Idaṁ pana paṭhamadutiyatatiyapādādiyamakamabyapetaṁ.",
  "anya-e0812n0:340_0": "29.Vandanāmānabhājane dvārattayena vidhiyamānapaṇāmapūjānaṁ ādhārabhūte ratanattaye ratijananādiatthena ratanasaṅkhātānaṁ buddhādīnaṁ taye mayā yā vandanā sādaraṁ ādarasahitaṁ vihitā katā, vihitā lokiya lokuttara sampattisādhanato visesena hitā sā vandanā daraṁ mayhaṁ kāyacittadarathaṁ hantu vināsetu.",
  "anya-e0812n0:340_1": "Idaṁ abyapetapaṭhamadutiyatatiyapādādiyamakaṁ.",
  "anya-e0812n0:340_2": "Saha ādarena vattamānaṁ sādaraṁ, kriyāvisesanaṁ.",
  "anya-e0812n0:340_3": "Ettha kriyā nāma vihitāsaddena niddiṭṭhakaraṇaṁ.",
  "anya-e0812n0:340_4": "Karaṇañhi vihitāsaddassa vuttakammattepi aññathānupapattilakkhaṇasāmatthiyato bhijjitvā vijjamānaṁ “akāsi”nti kriyāya sambandhamupentaṁ kammañca hoti, bhāve vihitassa yupaccayantassa napuṁsakattā napuṁsakañca, sattāya ekattā ekavacanañca tabbisesanattā sādarasaddopi napuṁsakadutiyekavacano hoti.",
  "anya-e0812n0:341_0": "“Visesye dissamānā yā,",
  "anya-e0812n0:342_0": "Liṅgasaṅkhyāvibhattiyo;",
  "anya-e0812n0:343_0": "Tulyādhikaraṇe bhiyyo,",
  "anya-e0812n0:344_0": "Kātabbā tā visesane”ti sambandhacinto 15 gāthā bhedacintā 194 gāthā.",
  "anya-e0812n0:345_0": "Hi vuttaṁ.",
  "anya-e0812n0:345_1": "Evaṁ kriyāvisesane gahite sāmatthiyato “mayā”ti tatiyantassa paṭhamantattaṁ, “vandanā”ti paṭhamantassa chaṭṭhuntañca hoti.",
  "anya-e0812n0:345_2": "Vandanā ca māno ca, tesaṁ bhājanaṁ.",
  "anya-e0812n0:345_3": "Tiṇṇaṁ samūho tayaṁ, ratanānaṁ tayanti ca viggaho.",
  "anya-e0812n0:346_0": "Abyapetacatukkapādādiyamakavaṇṇanā",
  "anya-e0812n0:347_0": "30.",
  "anya-e0812n0:348_0": "Kamalaṁ ka’malaṁ kattuṁ-vanado vanado’mbaraṁ;",
  "anya-e0812n0:349_0": "Sugato sugato lokaṁ, sahitaṁ sahitaṁ karaṁ.",
  "anya-e0812n0:350_0": "30.“Kamala”miccādi.",
  "anya-e0812n0:350_1": "Kamalaṁ aravindaṁ kaṁ jalaṁ alaṅkattuṁ sajjanatthāya hoti, vikasitāravindasandohasambhāvitodakassa vāpādīsu tādisaramaṇīyattasampattisambhavato, avanaṁ rakkhaṁ dadāti sassasampatyādikāraṇabhāvenāti avanado.",
  "anya-e0812n0:350_2": "Vanaṁ jalaṁ dadāti na tucchoti vanado megho ambaraṁ ākāsaṁ jaladhārabhārabharitambarakuharassa dassanīyatāguṇayogato alaṁkattunti adhikataṁ.",
  "anya-e0812n0:350_3": "Sahitaṁ sampuṇṇaṁ hitaṁ abhivuddhiṁ karaṁ karonto suṭṭhu gadatīti sugato mañjubhāṇī pubbabuddhā viya nekkhammādinā kāmacchandādike pajahanto gantvā arahattamaggena savāsanasakalakilese samucchinditvā sobhanaṁ nibbānapuraṁ gatoti vā sugatoti vutto so mahāmuni attano aparimitapāramitāsimpakacagalitatilakabhāvena lokaṁ lokattayaṁ, sahitaṁ lokanti vā yojanīyaṁ alaṅkattuṁ alaṁkaraṇāyāti.",
  "anya-e0812n0:350_4": "Idaṁ pādacatukkādiyamakamabyapetaṁ.",
  "anya-e0812n0:351_0": "30.Kamalaṁ padumaṁ kaṁ jalaṁ alaṅkattuṁ pañcavidhapadumasañchannassa udakassa ramaṇīyattā sajjetuṁ hoti.",
  "anya-e0812n0:351_1": "Avanado kāle vuṭṭhisampadāya sassasampadādīnaṁ kāraṇattā ārakkhaṁ dento vanado megho ambaraṁ ākāsaṁ alaṅkattuṁ jaladhārabhārabharitambarakucchiyā dassanīyattā sajjetuṁ hoti, sahitaṁ sampuṇṇaṁ hitaṁ abhivuḍḍhiṁ karaṁ karonto sugato citrakathī sundaraṁ nibbānaṁ gato vā so sugato so tathāgato lokaṁ lokattayaṁ, sahitaṁ lokaṁ vā alaṅkattuṁ citrakathādikāraṇehi tādisassa aññassa ca lokarāmaṇeyyassābhāvā sajjetuṁ hoti.",
  "anya-e0812n0:351_2": "Sabbapadatthānaṁ sattābyabhicārittā hotīti gammaṁ.",
  "anya-e0812n0:351_3": "Tatoyeva sabbe paṭhamantabhavanakriyāya yujjantīti vadanti.",
  "anya-e0812n0:351_4": "Idaṁ abyapetacatukkapādādiyamakaṁ.",
  "anya-e0812n0:352_0": "31.",
  "anya-e0812n0:353_0": "Abyapetādiyamaka-sseso leso nidassito;",
  "anya-e0812n0:354_0": "Ñeyyāni’māyeva disā-ya’ññāni yamakānipi.",
  "anya-e0812n0:355_0": "31.",
  "anya-e0812n0:355_1": "Iccevamabhimatayamake abyapetapādādiyamakassa disāmattaṁ dassetvā upasaṁharati “abyapete”ccādinā.",
  "anya-e0812n0:355_2": "Abyapetassa abyavahitassa catunnaṁ pādānaṁ ādo, ādibhūtassa vā yamakassa eso yathāvutto leso kocideva bhedo nidassito vikappito.",
  "anya-e0812n0:355_3": "Aparānipi kiṁ na vikappiyantīticeti āha “ñeyyāni”ccādi.",
  "anya-e0812n0:355_4": "Imāya disāya iminā upāyena maggeneva aññāni vuttato aparāni dutiyapādādiyamakatatiyapādādiyamakacatutthapādādiyamakādīni abyapetānipi paṭhamadutiyapādādiyamakapaṭhamatatiyapādādiyamakānipi byapetāni, paṭhamacatutthadutiyatatiyapādādiyamakādīnipi abyapetabyapetāni, tathā majjhantapādayamakāni ñeyyāni jānitabbāni, viññūnaṁ tādisāya disāya dassitattāti.",
  "anya-e0812n0:355_5": "Tattha ca –",
  "anya-e0812n0:356_0": "“Guṇāguṇena saha te, sādhavo’sādhavo janā;",
  "anya-e0812n0:357_0": "Vigāhante samaṁ nātha, cittaṁ citte kathaṁ nu te”.",
  "anya-e0812n0:358_0": "Iccādinā dutiyapādādiyamakādīni abyapetāni,",
  "anya-e0812n0:359_0": "“Piyena vacasā sabbe,",
  "anya-e0812n0:360_0": "Piyena’ppiyabhāṇino;",
  "anya-e0812n0:361_0": "Pādānate jinokāsi,",
  "anya-e0812n0:362_0": "So dhammo hantu vo’ppiyaṁ”.",
  "anya-e0812n0:363_0": "Iccādinā paṭhamadutiyapādādiyamakādīni abyapetāni,",
  "anya-e0812n0:364_0": "“Sa’malaṁ samalaṁ kattuṁ, suciraṁsuci raṁjaye;",
  "anya-e0812n0:365_0": "Suciraṁ suciraṁgaṁ taṁ, sa’malaṁ samalaṁbhi yo”.",
  "anya-e0812n0:366_0": "Iccādinā paṭhamacatutthadutiyatatiyapādādiyamakādīni abyapetabyapetāni,",
  "anya-e0812n0:367_0": "“Manohara hara klesaṁ, jina cetobhavaṁ mama;",
  "anya-e0812n0:368_0": "Nanu tvaṁ pāramīsārā-matabhāvitamosadhaṁ”.",
  "anya-e0812n0:369_0": "Iccādinā majjhapādayamakāni,",
  "anya-e0812n0:370_0": "“Sādhunā raṁjaya jaya-ddhaninā’pūrayi mahiṁ;",
  "anya-e0812n0:371_0": "Yo taṁ jinavaraṁ dhīra-matthakāmosi ce tuvaṁ”.",
  "anya-e0812n0:372_0": "Iccādinā antapādayamakāni jānitabbāni.",
  "anya-e0812n0:373_0": "31.",
  "anya-e0812n0:373_1": "Evaṁ abhimatayamakena abyapetayamakānamupāyādīni nigamento āha “abyapeti”ccādi.",
  "anya-e0812n0:373_2": "Abyapetādiyamakassa visadisavaṇṇehi abyavahitādiyamakassa, abyapetapādādiyamakassa vā eso leso “sujani”ccādiko appakodāharaṇanayo nidassito niddiṭṭho.",
  "anya-e0812n0:373_3": "Aññāni yamakānipi imāyeva disāya iminā nayeneva ñeyyāni viññūhi ñātabbāni.",
  "anya-e0812n0:373_4": "Ādo yamakaṁ, ādibhūtaṁ vā yamakaṁ, abyapetañca taṁ ādiyamakañcāti vākyaṁ.",
  "anya-e0812n0:373_5": "Evaṁ dassitena iminā kamena abyapetadutiyapādādiyamakādayo ñātabbāti adhippāyo.",
  "anya-e0812n0:374_0": "Tattha abyapetadutiyapādādiyamakamevaṁ veditabbaṁ –",
  "anya-e0812n0:375_0": "Guṇāguṇena saha te, sādhavo’sādhavo janā;",
  "anya-e0812n0:376_0": "Vigāhante samaṁ nātha, cittaṁ citte kathaṁ nu te.",
  "anya-e0812n0:377_0": "Bho nātha te tuyhaṁ citte sādhavo asādhavo te janā guṇāguṇena sakasakaguṇena aguṇena ca saha samaṁ ekajjhaṁ kathaṁ nu vigāhante, cittaṁ acchariyaṁ sujanadujjanesu samamettā acchariyāti adhippāyo.",
  "anya-e0812n0:378_0": "Abyapetapaṭhamadutiyapādādiyamakamevaṁ daṭṭhabbaṁ –",
  "anya-e0812n0:379_0": "Piyena vacasā sabbe, piyena’ppiyabhāṇino;",
  "anya-e0812n0:380_0": "Pādānate jinokāsi, so dhammo hantu vo’ppīyaṁ.",
  "anya-e0812n0:381_0": "Jino appiyabhāṇinopi sabbe jane piyena yena vacasā pādānate akāsi, so dhammo vo appiyaṁ hantu.",
  "anya-e0812n0:381_1": "Ettha apisaddapariyāyassa pisaddassa gahitattā yatibhaṅgo natthi.",
  "anya-e0812n0:382_0": "Paṭhamacatutthadutiyatatiyapādādiabyapetabyapetayamakamevaṁ daṭṭhabbaṁ –",
  "anya-e0812n0:383_0": "Sa’malaṁ samalaṁ kattuṁ, suciraṁsuci raṁjaye;",
  "anya-e0812n0:384_0": "Suciraṁ suciraṁgaṁ taṁ, sa’malaṁ samalaṁbhi yoti.",
  "anya-e0812n0:385_0": "Ettha “samalaṁ samalaṁ, suciraṁ sucira”nti visadisavaṇṇehi abyavahitattā abyapetaṁ, “samalaṁ samala”nti pubbaparayugaḷaṁ pubbaparayugaḷadvayaṁ (ka.) “kattu”miti bhinnavaṇṇehi, “suciraṁ sucira”nti pubbaparayugaḷaṁ pubbaparayugaḷadvayaṁ (ka.) “jaye”ti bhinnavaṇṇehi ca byavahitattā byapetañca hoti.",
  "anya-e0812n0:385_1": "Suciraṁsuci sobhanaraṁsinā uci yutto yo jino saṁ santiṁ nibbānaṁ samalaṁbhi alabhi, alaṁ accantaṁ atisayena suciraṁgaṁ visuddhadehaṁ taṁ jinaṁ samalaṁ jallikāsaṅkhātena, rāgādikucchitasaṅkhātena vā malena sahitaṁ saṁ attānaṁ alaṁkattuṁ nimmalaṁ katvā sajjetuṁ suciraṁ sucirakālaṁ raṁjaye attani abhiramāpeyya.",
  "anya-e0812n0:386_0": "Pādamajjhayamakamevaṁ daṭṭhabbaṁ –",
  "anya-e0812n0:387_0": "Manohara hara klesaṁ, jina cetobhavaṁ mama;",
  "anya-e0812n0:388_0": "Nanu tvaṁ pāramīsārā-matabhāvitamosadhanti.",
  "anya-e0812n0:389_0": "Manohara jina mama cetobhavaṁ klesaṁ santāpaṁ hara apanaya, tvaṁ pāramīsārāmatabhāvitaṁ osadhaṁ dibbosadhaṁ nanu.",
  "anya-e0812n0:390_0": "Pādantayamakamevaṁ daṭṭhabbaṁ –",
  "anya-e0812n0:391_0": "Sādhunā raṁjaya jaya-ddhaninā’pūrayi mahiṁ;",
  "anya-e0812n0:392_0": "Yo taṁ jinavaraṁ dhīra-matthakāmosi ce tuvanti.",
  "anya-e0812n0:393_0": "Yo jinavaro sādhunā jayaddhaninā veneyyajayaghosena mahiṁ āpūrayi, dhīraṁ taṁ jinavaraṁ tuvaṁ sappurisa ce atthakāmo asi, raṁjaya abhiramāpehi.",
  "anya-e0812n0:393_1": "Iminā niddiṭṭhayamakeheva avasesā tatiyapādādiyamakādayo viññeyyā.",
  "anya-e0812n0:394_0": "32.",
  "anya-e0812n0:395_0": "Accantabahavo tesaṁ,",
  "anya-e0812n0:396_0": "Bhedā sambhedayoniyo;",
  "anya-e0812n0:397_0": "Tatthāpi keci sukarā,",
  "anya-e0812n0:398_0": "Keci accantadukkarā.",
  "anya-e0812n0:399_0": "32.",
  "anya-e0812n0:399_1": "Kiṁ pana sākallena na vikappitānīti āha “accanti”ccādi.",
  "anya-e0812n0:399_2": "Tesaṁ vikappānaṁ sambhedo saṅkaro missattamuccāraṇappakāro yoni pabhavo yesaṁ te sambhedayoniyo, bhedā pakārā accantabahavo atisayena bahulā yathāvuttanayena sambhavanti, tatthāpi tesu vikappesupi keci vikappā sukhena karīyanti payujjantīti sukarā, tabbiparīto ca keci vikappā accantadukkarā.",
  "anya-e0812n0:399_3": "Iti dvidhā saṅgayhanti, tesu sukarānaṁ kesañci abhimatayamakānaṁ mukhamattaṁ dassitaṁ.",
  "anya-e0812n0:399_4": "Idāni dukkarānaṁ kesañci mukhamattaṁ na sabbamevaṁ veditabbaṁ.",
  "anya-e0812n0:400_0": "Samunnatena te satā,",
  "anya-e0812n0:401_0": "Kathaṁ na te na te siyuṁ;",
  "anya-e0812n0:402_0": "Yato natenatepi’to,",
  "anya-e0812n0:403_0": "Siyuṁ na te nate subhā.",
  "anya-e0812n0:404_0": "Idaṁ pādacatukkamajjhayamakamabyapetabyapetamekarūpaṁ dukkaraṁ.",
  "anya-e0812n0:405_0": "Na bhāsurā tepi surā vibhūsitā,",
  "anya-e0812n0:406_0": "Tathāsurā bhūri surāparājitā;",
  "anya-e0812n0:407_0": "Sabhāsu rājāpi tathā surājito,",
  "anya-e0812n0:408_0": "Yathā surājanti surāvinissaṭā.",
  "anya-e0812n0:409_0": "Idaṁ catukkapādamajjhayamakamekarūpabyapetaṁ.",
  "anya-e0812n0:410_0": "32.",
  "anya-e0812n0:410_1": "Sabbamidamanuddisitvā lakkhaṇātidesena nigamanaṁ kimatthamiccāsaṅkāyamāha “accante”ccādi.",
  "anya-e0812n0:410_2": "Tesaṁ yamakānaṁ sambhedayoniyo pabheduppattikāraṇabhūtā bhedā uccāvacapakārā accantabahavo, tatthāpi tesupi keci yamakā sukarā susādhiyā, keci accantadukkarā atisayena dussādhiyā.",
  "anya-e0812n0:410_3": "Sambhedo yoni yesanti viggaho.",
  "anya-e0812n0:411_0": "Iha sukarassa upadisitattā dukkarayamakapavesopāyamattamupadisīyate –",
  "anya-e0812n0:412_0": "“Manaṁ manaṁ satthu dadeyya ce yo,",
  "anya-e0812n0:413_0": "Manaṁ manaṁ pīṇayata’ssa satthu;",
  "anya-e0812n0:414_0": "Manaṁ manaṁ tena dadeyya ce na,",
  "anya-e0812n0:415_0": "Manaṁ manaṁpa’ssa na sādhupujja”nti.",
  "anya-e0812n0:416_0": "Idaṁ pādacatukkādiyamakamekarūpaṁ abyapetabyapetaṁ.",
  "anya-e0812n0:417_0": "Yo puggalo manaṁ attano cittaṁ satthu jinassa manaṁ khaṇamattampi dadeyya ce, satthu munindassa manaṁ cittaṁ assa puggalassa manaṁ cittaṁ pīṇayati sampīṇeti, tena tasmā manaṁ manaṁ cittaṁ cittaṁ dadeyya ce na yadi no dadeyya, assa puggalassa manaṁ cittaṁ manaṁpi muhuttampi sādhupujjaṁ sādhūhi pūjitabbaṁ na bhavati.",
  "anya-e0812n0:418_0": "“Samunnatena te satā,",
  "anya-e0812n0:419_0": "Kathaṁ na te na te siyuṁ;",
  "anya-e0812n0:420_0": "Yato nate’natepi’to,",
  "anya-e0812n0:421_0": "Siyuṁ na te nate subhā”ti.",
  "anya-e0812n0:422_0": "Idaṁ pādacatukkamajjhayamakamekarūpamabyapetabyapetaṁ.",
  "anya-e0812n0:423_0": "Yato yena kāraṇena te tuyhaṁ satā sobhanena samunnatena sammā unnatena hetunā natepi avanatepi anatepi anavanatepi te te subhā te te sobhanā na na siyuṁ, bhavanteva, ato tena kāraṇena te subhā te sobhanā nate avanate kathaṁ na siyuṁ, bhavanteva.",
  "anya-e0812n0:424_0": "“Jinaṁ paṇāmonatasajjanaṁ janaṁ,",
  "anya-e0812n0:425_0": "Guṇe nivesentamasajjanaṁ’janaṁ;",
  "anya-e0812n0:426_0": "Veneyyanette guṇabhājanaṁ janaṁ,",
  "anya-e0812n0:427_0": "Name mamentaṁ khalu sajjanaṁjana”nti.",
  "anya-e0812n0:428_0": "Idaṁ pādacatukkantayamakamekarūpamabyapetabyapetayamakaṁ dukkaraṁ.",
  "anya-e0812n0:429_0": "Paṇāmonatasajjanaṁ paṇāmitukāmonatasādhujanavantaṁ janaṁ veneyyajanaṁ asajja pamādamakatvā guṇe sīlādiguṇe nivesentaṁ niyojentaṁ veneyyanette añjanaṁ añjanabhūtaṁ guṇabhājanaṁ guṇānamādhārabhūtaṁ sajjanaṁjanaṁ iminā kāraṇena sādhujanānaṁ añjanabhūtaṁ janaṁ sādhujanaṁ khalu ekantena mamentaṁ mamāyantaṁ naṁ jinaṁ name namāmi.",
  "anya-e0812n0:430_0": "“Sābhāsu sābhā bhuvane jinassa,",
  "anya-e0812n0:431_0": "Sābhāya sā bhāsatiyeva jātu;",
  "anya-e0812n0:432_0": "Sābhāya sā bhāti na ce kathaṁ na,",
  "anya-e0812n0:433_0": "Sābhā sasābhānamaticca bhātī”ti.",
  "anya-e0812n0:434_0": "Idaṁ pādacatukkādiyamakekarūpabyapetaṁ.",
  "anya-e0812n0:435_0": "Bhuvane sattaloke sābhāsu vijjamānābhāsu jinassa sābhā sobhanā ābhā sābhāya vijjamānāya, sobhanāya vā ābhāya ābhāto jātu ekantena bhāsatiyeva dippateva, sā jinābhā sābhāya vijjamānābhāto adhikā hutvā ce na bhāti yadi na bhāsati, sasābhānaṁ vijjamānasobhanābhānaṁ brahmādīnaṁ sābhā sobhanābhāyo aticca atikkamma kathaṁ na bhāti, bhāsatiyeva.",
  "anya-e0812n0:436_0": "“Na bhāsurā tepi surā vibhūsitā,",
  "anya-e0812n0:437_0": "Tathāsurā bhūri surāparājitā;",
  "anya-e0812n0:438_0": "Sabhāsu rājāpi tathā surājito,",
  "anya-e0812n0:439_0": "Yathā surājanti surāvinissaṭā”ti.",
  "anya-e0812n0:440_0": "Idaṁ pādacatukkamajjhayamakekarūpabyapetaṁ.",
  "anya-e0812n0:441_0": "Surāvinissaṭā surāpānato apagatā janā yathā surājanti, tathā vibhūsitā visesena alaṅkatā tepi surā te devā api na bhāsurā sobhamānā na honti, tathā evaṁ surāparājitā surāpānahetu parājitabhāvaṁ pattā bhūri asurā bahavo vepacittiādayo asurāpi na bhāsurā na sobhanti, tathā evaṁ surājito suṭṭhu alaṅkato rājāpi sabhāsu na bhāsuro.",
  "anya-e0812n0:442_0": "“Jināṇattiyaṁ yo’hitāsā sitāsā,",
  "anya-e0812n0:443_0": "Avassaṁva te hontya’tāsā hatāsā;",
  "anya-e0812n0:444_0": "Ato sabbapāpe satāsā vatāsā,",
  "anya-e0812n0:445_0": "Karonteva santissitā sāmitāsā”ti.",
  "anya-e0812n0:446_0": "Idaṁ pādacatukkantayamakamekarūpabyapetaṁ.",
  "anya-e0812n0:447_0": "Ye sappurisā jināṇattiyaṁ buddhassa vinayapaññattisaṅkhātāṇattiyaṁ ohitāsā avītikkamavasena patiṭṭhitaāsā honti sitāsā parisuddhāsā, te sādhavo hatāsā anukkamena hatataṇhā avassaṁva ekanteneva atāsā bhayarahitā yato honti, ato tasmā sabbapāpe sabbākusale satāsā bhayasahitā vatāsāva niravajjavatābhilāsavanto sādhujanā santissitā santinissitāyo sāmitāsā sāmibhāvāsāyo karonteva.",
  "anya-e0812n0:448_0": "33.",
  "anya-e0812n0:449_0": "Yamakaṁ taṁ paheḷī ca, nekantamadhurāni’ti;",
  "anya-e0812n0:450_0": "Upekkhiyanti sabbāni, sissakhedabhayā mayā.",
  "anya-e0812n0:451_0": "33.",
  "anya-e0812n0:451_1": "Nanu yamakaṁ nāma kavīnaṁ sāmatthiyavisesasūcakanti tattha taṁ sopayogaṁ, paheḷikā ca sopayogā kīḷāvinodane sambādhaṭṭhānamantane parabyāmohane paramabyāmohane (ka.), kābyādāsa 3.97 ca, tasmā tattha kathamupekkhā bhavatoti āha “yamaka”ntiādi.",
  "anya-e0812n0:451_2": "Taṁ yathāvuttaṁ yamakañca sukaradukkarappabhedaṁ.",
  "anya-e0812n0:451_3": "Paheḷikā pana pubbācariyehi soḷasa niddiṭṭhā samāgatāvañcitādikā.",
  "anya-e0812n0:451_4": "Tatthidaṁ lakkhaṇaṁ –",
  "anya-e0812n0:452_0": "Samāgatā nāma siyā, guḷhatthā padasandhinā;",
  "anya-e0812n0:453_0": "Vañcitāññattha ruḷhena, yattha saddena vañcanā.",
  "anya-e0812n0:454_0": "Ukkantātibyavahita-ppayogā mohakārinī;",
  "anya-e0812n0:455_0": "Siyā pamussitā yassā, dubbodhatthā padāvali.",
  "anya-e0812n0:456_0": "Samānarūpā’mukhyatthā-ropāhitapadā siyā;",
  "anya-e0812n0:457_0": "Pharusā paccayādīhi, jātasaddā kathañcipi.",
  "anya-e0812n0:458_0": "Saṅkhyātā nāma saṅkhyānaṁ, yattha byāmohakāraṇaṁ;",
  "anya-e0812n0:459_0": "Aññathā’bhāsate yattha, vākyattho sā pakappitā.",
  "anya-e0812n0:460_0": "Sā nāmantarikā yassā, nāme nānatthakappanā;",
  "anya-e0812n0:461_0": "Nibhūtā’vaṭṭhitaññatthā, tulyatthasutihetuto.",
  "anya-e0812n0:462_0": "Samānasaddā sā iṭṭha-saddapariyāyasādhitā;",
  "anya-e0812n0:463_0": "Sammuḷhā mūḷhatāyeva, niddiṭṭhatthāpi sādhukaṁ.",
  "anya-e0812n0:464_0": "Yassā sambandhabāhulyā, nāmaṁ sā pārihārikī;",
  "anya-e0812n0:465_0": "Ekacchannā bhave byañjā-dheyyaṁ nissayagopanā.",
  "anya-e0812n0:466_0": "Sā bhave ubhayacchannā, yassā ubhayagopanā;",
  "anya-e0812n0:467_0": "Saṁkiṇṇā nāma sā yassā, nānālakkhaṇasaṅkaroti.",
  "anya-e0812n0:468_0": "Dosattepi cesaṁ sabbesaṁ ukkantādīsu dosabhāve nāropitabbā.",
  "anya-e0812n0:468_1": "Esā hi manasoti (ka.) “bahuguṇe paṇamati”ccādinā subodhālaṅkāra 44 gāthā vākyasaṁkiṇṇanāmena na vuttā, pakappitā ca saṁsayadosaparihārena “yāte dutiyaṁ nilaya”nti subodhālaṅkāra 112 gāthā ādinā niddiṭṭhā.",
  "anya-e0812n0:469_0": "“Pabhavā’natavittiṇṇā, tavā’ṇā mahatī sati;",
  "anya-e0812n0:470_0": "Cirāya jayataṁ nātha, pahutaphalasādhanī”ti.",
  "anya-e0812n0:471_0": "Ayaṁ samāgatā.",
  "anya-e0812n0:472_0": "“Bhaddamevo’paseveyya, vidhūtamadakibbisaṁ;",
  "anya-e0812n0:473_0": "Sampāpaye puraṁ khemaṁ, sa danto’ttanisevina”nti.",
  "anya-e0812n0:474_0": "Ayaṁ vañcitā.",
  "anya-e0812n0:475_0": "Pamussitādayo tu lakkhaṇānusārena, tatthodāharaṇānusārena ca veditabbā.",
  "anya-e0812n0:476_0": "Evaṁ pubbācariyehi parikappitā paheḷikā ceti etāni sabbāni ekantena niyamena na madhurāni attharasassa vā saddarasassa vā kassaci abhāvena assāditabbāni na hontīti iminā kāraṇena sissānamuppanno khedoyeva bhayaṁ tato tesaṁ khedato vā uppannabhayato mayā upekkhiyantīti sambandhanīyaṁ.",
  "anya-e0812n0:477_0": "33.",
  "anya-e0812n0:477_1": "Evaṁ sukaradukkaravasena duvidhattaṁ vatvā kavīnaṁ sāmatthiyappakāsane sappayojanayamakānañca, kīḷāvinodane sambādhaṭṭhānasammantane parabyāmohane cāti imesu sappayojanānañca paheḷikānamavacane kāraṇaṁ niddisati “yamaka”miccādinā.",
  "anya-e0812n0:477_2": "Taṁ yamakaṁ yathāvuttaṁ sukaradukkarādibhedaṁ yamakajātañca paheḷi ca pubbācariyehi niddiṭṭhā samāgabhādikā paheḷikā ca iti imāni sabbāni ekantamadhurāni na iti assādetabbassa attharasassa, saddarasassa vā niyamato abhāvā ekantena amadhurāni, iti iminā kāraṇena ca sissakhedabhayā sissānaṁ asahanasaṅkhātāya asahanena jātāya vā bhītiyā ca mayā upekkhīyanti.",
  "anya-e0812n0:477_3": "Sissānaṁ khedoyeva bhayaṁ, sissakhedato uppannaṁ vā bhayaṁ, tatoti viggaho.",
  "anya-e0812n0:478_0": "Ettha paheḷikā evaṁ daṭṭhabbā –",
  "anya-e0812n0:479_0": "Samāgatā ca vañcitu-kkantā pamussitāpi ca;",
  "anya-e0812n0:480_0": "Samānarūpā pharusā, saṅkhyātā ca pakappitā.",
  "anya-e0812n0:481_0": "Athopi nāmantarikā, nibhūtā ca paheḷikā;",
  "anya-e0812n0:482_0": "Atho samānasaddā ca, sammuḷhā pārihārikī;",
  "anya-e0812n0:483_0": "Ekacchannobhayacchannā, saṁkiṇṇāti ca soḷasāti.",
  "anya-e0812n0:484_0": "Tatridaṁ lakkhaṇaṁ –",
  "anya-e0812n0:485_0": "Samāgatā nāma siyā, guḷhatthā padasandhinā;",
  "anya-e0812n0:486_0": "Vañcitāññattha ruḷhena, yattha saddena vañcanā.",
  "anya-e0812n0:487_0": "Ukkantātibyavahita-ppayogā mohakārinī;",
  "anya-e0812n0:488_0": "Siyā pamussitā yassā, dubbodhatthā padāvali.",
  "anya-e0812n0:489_0": "Samānarūpā’mukhyatthā-ropāhitapadā siyā;",
  "anya-e0812n0:490_0": "Pharusā paccayādīhi, jātasaddā kathañcipi.",
  "anya-e0812n0:491_0": "Saṅkhyātā nāma saṅkhyānaṁ, yattha byāmohakāraṇaṁ;",
  "anya-e0812n0:492_0": "Aññathā’bhāsate yattha, vākyattho sā pakappitā.",
  "anya-e0812n0:493_0": "Sā nāmantarikā yassā, nāme nānatthakappanā;",
  "anya-e0812n0:494_0": "Nibhūtā’vaṭṭhitaññatthā, tulyatthasutihetuto.",
  "anya-e0812n0:495_0": "Samānasaddā sā iṭṭha-saddapariyāyasādhitā;",
  "anya-e0812n0:496_0": "Sammuḷhā mūḷhatāyeva, niddiṭṭhatthāpi sādhukaṁ.",
  "anya-e0812n0:497_0": "Yassā sambandhabāhulyā, nāmaṁ sā pārihārikī;",
  "anya-e0812n0:498_0": "Ekacchannā bhave byañjā-dheyyaṁ nissayagopanā.",
  "anya-e0812n0:499_0": "Sā bhave ubhayacchannā, yassā ubhayagopanā;",
  "anya-e0812n0:500_0": "Saṁkiṇṇā nāma sā yassā, nānālakkhaṇasaṅkaroti.",
  "anya-e0812n0:501_0": "Ayaṁ panettha attho –",
  "anya-e0812n0:501_1": "padasandhinā padānaṁ sandhānato guḷhatthā apākaṭatthā samāgatā nāma siyā.",
  "anya-e0812n0:501_2": "Guḷhatthāti pasiddhānuvādena apasiddhā samāgatā vidhīyate.",
  "anya-e0812n0:501_3": "Ito parampi anuvādānuvādyabhāvo evaṁ veditabbo.",
  "anya-e0812n0:501_4": "Yattha paheḷikāyaṁ aññattha ruḷhena saddena aññasmiṁ atthe pasiddhena ruḷhisaddena vañcanā vañcitā nāma siyā.",
  "anya-e0812n0:502_0": "Atibyavahitappayogā atisayena antaritapayujjamānapadayuttā tatoyeva mohakārinī sammohakārikā paheḷikā ukkantā nāma.",
  "anya-e0812n0:502_1": "Yassā paheḷikāya padāvali padapanti dubbodhatthā duranubodhābhidheyyā, sā pamussitā nāma.",
  "anya-e0812n0:503_0": "Amukhyatthāropāhitapadā appadhānatthe mukhyatthapakāsakasaddānaṁ kiñci sadhammaṁ nissāya āropanato upaṭṭhitapadayuttā samānarūpā nāma siyā.",
  "anya-e0812n0:503_1": "Paccayādīhi paccayādesādīhi kathañcipi yena kenaci pakārena jātasaddā nipphannasaddā pharusā nāma.",
  "anya-e0812n0:504_0": "Yattha yassaṁ paheḷikāyaṁ saṅkhyānaṁ gaṇanaṁ vuttamapi byāmohakāraṇaṁ hoti, sā paheḷikā saṅkhyātā nāma siyā.",
  "anya-e0812n0:504_1": "Yattha yassaṁ paheḷikāyaṁ vākyattho samudāyattho aññathā aññena pakārena ābhāsate viññāyate, sā pakappitā nāma.",
  "anya-e0812n0:505_0": "Yassā paheḷikāya nāme payuttābhidhāne nānatthakappanā vividhābhidheyyakappanā sambhavati, sā paheḷikā nāmantarikā nāma.",
  "anya-e0812n0:505_1": "Tulyatthasutihetuto samānatthasaddānaṁ payogahetuyā avaṭṭhitaññatthā patiṭṭhitaaññatthā hoti, sā nibhūtā nāma.",
  "anya-e0812n0:506_0": "Yā paheḷikā iṭṭhasaddapariyāyasādhitā icchitatthasaddassa vevacanehi nipphāditā hoti, sā samānasaddā nāma.",
  "anya-e0812n0:506_1": "Sādhukaṁ niddiṭṭhatthāpi dassitaatthayuttāpiyā mūḷhatāyeva sammohabhāvatthaṁ eva bhavati, sā sammuḷhā nāma.",
  "anya-e0812n0:507_0": "Yassā paheḷikāya viracane nāmaṁ dassiyamānaṁ nāmaṁ sambandhabāhulyā sambandhassa bahulabhāvato bhavati, sā pārihārikī nāma.",
  "anya-e0812n0:507_1": "Yassā ādheyyaṁ byañja abhibyañjiya pakāsetvā nissayagopanā ādhāragutti bhavati, sā ekacchannā nāma.",
  "anya-e0812n0:508_0": "Yassā payoge ubhayagopanā ubhinnamādhārādheyyānaṁ gopanā bhavati, sā ubhayacchannā nāma.",
  "anya-e0812n0:508_1": "Yassā nānālakkhaṇasaṅkaro samāgatādinānāvidhalakkhaṇānaṁ saṅkaro hoti, sā saṁkiṇṇā nāma siyā.",
  "anya-e0812n0:509_0": "Idāni samāgatādīnaṁ lakkhiyaṁ kamena evaṁ ñātabbaṁ –",
  "anya-e0812n0:510_0": "“Pabhavā’natavittiṇṇā, tavā’ṇā mahatī satī;",
  "anya-e0812n0:511_0": "Cirāya jayataṁ nātha, pahutaphalasādhinī”ti.",
  "anya-e0812n0:512_0": "Ayaṁ samāgatā.",
  "anya-e0812n0:513_0": "Nātha tava pabhavato paṭṭhāya natavittiṇṇā oṇatavasena patthaṭā, evaṁ sati nadī viya dissati.",
  "anya-e0812n0:513_1": "Pabhava pakaṭṭhatta sobhāvanta.",
  "anya-e0812n0:513_2": "Bho nātha tava tuyhaṁ mahatī satī mahantī samānā āṇā ānatavittiṇṇā attani natesu janesu patthaṭā pahutaphalasādhinī bahulatthanipphādanī cirāya cirakālaṁ jayataṁ ukkaṁsabhāvena pavattatu.",
  "anya-e0812n0:513_3": "Ettha pabhavaānataitisandhinā attho guḷho.",
  "anya-e0812n0:514_0": "“Bhaddamevo’paseveyya, vidhūtamadakibbisaṁ;",
  "anya-e0812n0:515_0": "Sampāpaye puraṁ khemaṁ, sa danto’ttanisevita”nti.",
  "anya-e0812n0:516_0": "Ayaṁ vañcitā.",
  "anya-e0812n0:517_0": "Vidhūtamadakibbisaṁ vināsitamadadosaṁ bhaddameva mandapiya pindapissa (ka.) –",
  "anya-e0812n0:517_1": "bhaddajātikesu hatthīsu bhaddajātikahatthimeva upaseveyyāti vuttaṁ viya dissati.",
  "anya-e0812n0:517_2": "Bhaddameva uttamapurisameva seveyyāti attho.",
  "anya-e0812n0:517_3": "Sevanaṁ kimatthanti ce?",
  "anya-e0812n0:517_4": "Hatthipakkhe danto sikkhito so hatthi attanisevitaṁ attānaṁ bhajitaṁ janaṁ khemaṁ nibbhayaṁ puraṁ nagaraṁ sampāpeti.",
  "anya-e0812n0:517_5": "Purisapakkhe pana danto damito so ariyapuggalo attanisevitaṁ attānamupasevitaṁ janaṁ khemaṁ niddukkhaṁ puraṁ nibbānapuraṁ pāpeti.",
  "anya-e0812n0:517_6": "Ettha kavicchitauttamatthato aññena hatthiatthe ruḷhena saddena vañcanā nāma.",
  "anya-e0812n0:518_0": "“Bahuguṇe paṇamati, dujjanānaṁpyayaṁ jano;",
  "anya-e0812n0:519_0": "Hitaṁ pamudito niccaṁ, sugataṁ samanussara”nti.",
  "anya-e0812n0:520_0": "Ayaṁ ukkantā. Imassattho upari āgamissati.",
  "anya-e0812n0:521_0": "Byākiṇṇadosatte satipi paheḷikāruḷhattā esā iṭṭhā.",
  "anya-e0812n0:521_1": "Vuttañhi “paheḷikāyamāruḷhā, na hi duṭṭhā kiliṭṭhatā”ti.",
  "anya-e0812n0:521_2": "Iha sambandhīpadānaṁ aṭṭhānaṭṭhāpanena byavahitattaṁ hoti.",
  "anya-e0812n0:522_0": "“Mukhaphullaṁ giṅgamakaṁ, niyuruggatthanunnataṁ;",
  "anya-e0812n0:523_0": "Paṭaccarī varaṁ poso, bhīruyā dhārayantiyā”ti.",
  "anya-e0812n0:524_0": "Ayaṁ pamussitā.",
  "anya-e0812n0:525_0": "Mukhaphullaṁ tilakādiṁ giṅgamakaṁ evaṁnāmakaṁ pasādhanaṁ niyuruggatthanunnataṁ niyuraṁ valayaṁ, uggatthanaṁ payodharapaṭaṁ, unnataṁ nalāṭapaṭādikaṁ, mukhato unnatābharaṇañca dhārayantiyā bhīruyā itthiyā paṭaccarī jiṇṇavatthanivāsī poso puriso varaṁ uttamo.",
  "anya-e0812n0:525_1": "Ettha bahupayogarahitehi saddehi racitattā atthassa duravabodhatā.",
  "anya-e0812n0:526_0": "“Nava’ggaratanāna’smiṁ, dissanti ratanākare;",
  "anya-e0812n0:527_0": "Purisānettha aṭṭhannaṁ, aṭṭhā’sādhāraṇā’para”nti.",
  "anya-e0812n0:528_0": "Ayaṁ samānarūpā.",
  "anya-e0812n0:529_0": "Asmiṁ ratanākare aggaratanāni nava dissanti, ettha imesu ratanesu aṭṭha ratanāni aṭṭhannaṁ purisānaṁ asādhāraṇāni, aparaṁ ratanaṁ sādhāraṇaṁ.",
  "anya-e0812n0:529_1": "Imāni nava lokuttarāni cittīkatādiatthena “ratanānī”ti ca tappabhavo sammāsambuddho “ākaro”ti ca kappitoti amukhyatthesu ratanādisaddānamāropanaṁ hoti.",
  "anya-e0812n0:530_0": "“Vindanti devagandhabbā, himavantamahātale;",
  "anya-e0812n0:531_0": "Rasavante sare satta, na nāgāpi uposathā”ti.",
  "anya-e0812n0:532_0": "Ayaṁ pharusā.",
  "anya-e0812n0:533_0": "Himavantamahātale himālayassa matthake rasavante sodake satta sare anotattādike devagandhabbā vindanti sevanti, uposathā nāgāpi na vindanti.",
  "anya-e0812n0:533_1": "Ayamaparattho.",
  "anya-e0812n0:533_2": "Himavantamahātale candaraṁsiyutte mahāpāsādatale devagandhabbā kīḷamānā gandhabbā rasavante madhuraguṇayutte satta sare vīṇāya chajjādike satta sare vindanti, nāgāpi ariyāpi uposathāpi upavutthāpi na vindanti nānubhavanti.",
  "anya-e0812n0:533_3": "Ettha dibbantīti devā.",
  "anya-e0812n0:533_4": "Uposatho etesamatthīti uposathāti viggaho.",
  "anya-e0812n0:533_5": "Lakkhaṇakkamato pasiddhapacurapayogato aññadatthā yena kenaci lesena paccayādīnaṁ jātasaddassa atthitā.",
  "anya-e0812n0:534_0": "“Gītasadde sarā dve dve, dve chajjaññatra chassarā;",
  "anya-e0812n0:535_0": "Pañcavaṇṇaṁ yathā cakkhu, chabbaṇṇā nāsikā tathā”ti.",
  "anya-e0812n0:536_0": "Ayaṁ saṅkhyātā.",
  "anya-e0812n0:537_0": "Gītasadde sarā dve honti, chajja’ññatra chajjato aññatra chajjaṁ vajjetvā usabho gandhāro majjhimo pañcamo dhevato nisādoti.",
  "anya-e0812n0:537_1": "Ettha yugaḷato dve dve chassarā chasaravanto.",
  "anya-e0812n0:537_2": "Yathā cakkhu pañcavaṇṇaṁ hoti, tathā evaṁ nāsikā chabbaṇṇā hoti, gītasadde īkāraakārasaradvayasabbhāvato ca chajjaṁ ṭhapetvā usabhādīsu sarānaṁ tividhattā ca “cakkhū”ti sarabyañjanavasena pañcavaṇṇānaṁ sabbhāvato ca “nāsikā”ti channaṁ sabbhāvato ca evaṁ vuttaṁ.",
  "anya-e0812n0:537_3": "Ettha vuttasaṅkhyāgītādisaddasanniṭṭhānato sammohakārinī hoti.",
  "anya-e0812n0:538_0": "“Pātu vo udito rājā, sirimā rattamaṇḍalo;",
  "anya-e0812n0:539_0": "Sakantigahanakkhatta-saṅghayutto sulakkhaṇo”ti.",
  "anya-e0812n0:540_0": "Ayaṁ pakappitā.",
  "anya-e0812n0:541_0": "Sirimā sirimanto rattamaṇḍalo anurattajanapadamaṇḍalo, anurattaamaccamaṇḍalo vā sakantigahanakkhattasaṅghayutto sakassa attano ante samīpe gahanehi aviraḷehi khattasaṅghehi khattiyasamūhehi yutto saṁyutto sulakkhaṇo pasatthapurisalakkhaṇo udito pasiddho rājā narindo vo tumhe pātu rakkhatūti ayaṁ anadhippetattho.",
  "anya-e0812n0:541_1": "Sirimā “lakkhiyā vāsaṭṭhānattā”ti vuttattā sirimanto rattamaṇḍalo uggamane rattamaṇḍalo sakantigahanakkhattasaṅghayutto kantisahitehi gahanakkhattatāragaṇehi yutto sulakkhaṇo suṭṭhu sasalakkhaṇo udito uggato rājā cando vo tumhe pātūti ubhayapakkhassa sādhāraṇaguṇaguṇīpadapariggahena idha vākyatthassa aññathā dissamānatā hoti.",
  "anya-e0812n0:542_0": "“Vuccatā’do isitye’ko, sumahantopakāravā;",
  "anya-e0812n0:543_0": "Sanātano ca na isi, na sakhā na sanātano”ti.",
  "anya-e0812n0:544_0": "Ayaṁ nāmantarikā.",
  "anya-e0812n0:545_0": "Eko ādo pubbe “isī”ti vuccati, sumahantopakāravā atimahantopakārasamannāgato sanātano ca sassato ca hoti, tathāpi na isi isi nāma na hoti, na sakhā mittopi na hoti, na sanātano sassatopi na hoti, ayaṁ gamyamānattho.",
  "anya-e0812n0:545_1": "Sumahā atimahanto eko ādo nāmādimhi isīti vuccati, anto majjhe pakāravā pa-kārena samannāgato, sanātano ca sassato ca hoti, isipi nāma na hoti, mittopi na hoti, so nātano tanaiti akkharadvayarahito na hoti.",
  "anya-e0812n0:545_2": "Ādimajjhānaṁ vuttattā anteti ñāyati, “isipatanavihāro”ti gahetabbaṁ.",
  "anya-e0812n0:545_3": "Tattha isipatananāmena isiādīnaṁ gamyamānatthattā nānatthakappanā hoti.",
  "anya-e0812n0:546_0": "“Dhāvantaṁ udayā atthaṁ, muhuttaṁ na nivattati;",
  "anya-e0812n0:547_0": "Na candamaṇḍalaṁ etaṁ, nāpi ādiccamaṇḍala”nti.",
  "anya-e0812n0:548_0": "Ayaṁ nibhūtā.",
  "anya-e0812n0:549_0": "Udayā udayato pabhuti atthaṁ yāva atthaṁ dhāvantaṁ javantaṁ muhuttaṁ muhuttakālaṁ na nivattati na punāvattati.",
  "anya-e0812n0:549_1": "Etaṁ candamaṇḍalampi na hoti, ādiccamaṇḍalampi na hoti.",
  "anya-e0812n0:549_2": "Udayā paṭisandhito atthaṁ yāvacuti.",
  "anya-e0812n0:549_3": "Dhāvantanti āyukiccato āyucandādīnamatthānaṁ, tappakāsakasaddānañca tulyattā ettha patiṭṭhitacandādiatthantarānaṁ sambhavo.",
  "anya-e0812n0:550_0": "“Deviṁ kittimahīnāmaṁ, kaḷāratthavhayaṁ puriṁ;",
  "anya-e0812n0:551_0": "Hitvā na sari so dhīro, karontopyu’yyamavhaya”nti karontomuttamavhayanti (ka.).",
  "anya-e0812n0:552_0": "Ayaṁ samānasaddā.",
  "anya-e0812n0:553_0": "Kittimahīnāmaṁ kittimahīnaṁ dvinnaṁ nāmena samannāgataṁ deviṁ aggamahesiṁ kaḷāratthavhayaṁ puriṁ kaḷāraatthānaṁ dvinnaṁ nāmena samannāgataṁ puriṁ nagarañca so dhīro hitvā pariccajitvā uyyamavhayaṁ uyyamanāmena samannāgataṁ karonto api na sari sampattiṁ nānusari, yasodharādeviñca kapilavatthupuriñca hitvā vīriyasaṅkhātapadhānaṁ karonto mahāsatto sampattiṁ na sari, etthābhimatayasodharādisaddānaṁ pariyāyehi kittimahīsaddādīhi racitatā.",
  "anya-e0812n0:554_0": "“Catuddisāmukhā bandhā, cattāro sindhavā sayaṁ;",
  "anya-e0812n0:555_0": "Paribhuñjanti nikkhittaṁ, tiṇaṁ majjhe yathāsukha”nti.",
  "anya-e0812n0:556_0": "Ayaṁ sammuḷhā.",
  "anya-e0812n0:557_0": "Sindhavā cattāro assā catuddisāmukhā yathā catuddisāsammukhā honti, tathā bandhā majjhe nikkhittaṁ tiṇaṁ sayaṁ yathāsukhaṁ paribhuñjanti, aññamaññaṁ piṭṭhiṁ katvā bandhā viya khāyati, te pana sammukhaṁ katvā bandhā honti.",
  "anya-e0812n0:557_1": "Ettha “catuddisāmukhābandhā”ti niddiṭṭhattā piṭṭhiṁ katvā bandhāti sammuḷhatā hoti.",
  "anya-e0812n0:558_0": "“Jano jīvanajānanda-karabandhussa bhāsitaṁ;",
  "anya-e0812n0:559_0": "Sakkarontova pappoti, puññārikkhayagocare”ti.",
  "anya-e0812n0:560_0": "Ayaṁ pārihārikī.",
  "anya-e0812n0:561_0": "Jīvanajānandakarabandhussa jīvanato udakato jātānaṁ padumānaṁ ānandakarassa sūriyassa bandhussa sammāsambuddhassa bhāsitaṁ vacanaṁ sakkaronto pūjento jano puññārikkhayagocare puññānaṁ paṭipakkhattā puññārisaṅkhātānaṁ akusalānaṁ khayassa nimittabhūtaṁ nibbānamārammaṇaṁ katvā uppanne maggaphale pappoti pāpuṇāti.",
  "anya-e0812n0:561_1": "Ettha jīvanajānaṁ ānandakarassa bandhusseti ca, puññārīnaṁ khayanimittaṁ ārammaṇaṁ katvā pavatteti ca iminā buddho maggaphalā ca pārampariyena sambandhena vuttāti sambandhānaṁ bāhullabhāvo.",
  "anya-e0812n0:562_0": "“Na gaṇhāti mahantampi, saddaṁ na ca vibhūsanaṁ;",
  "anya-e0812n0:563_0": "Catuppadassa kassāpi, kaṇṇoyaṁ na kilāphalo”ti.",
  "anya-e0812n0:564_0": "Ayaṁ ekacchannā.",
  "anya-e0812n0:565_0": "Kassāpi catuppadassa kaṇṇo mahantampi saddaṁ na gaṇhāti, ārammaṇaṁ na karoti, vibhūsanampi na gaṇhāti.",
  "anya-e0812n0:565_1": "Tathāpi ayaṁ kaṇṇo aphalo na kila, saphalato nipphalo na hoti kira.",
  "anya-e0812n0:565_2": "Assakaṇṇo rukkho.",
  "anya-e0812n0:565_3": "Ettha kaṇṇoti ādheyyaṁ katvā tadādhārassa avacanato nissayagutti.",
  "anya-e0812n0:566_0": "“Alaṅkaronto bhuvanaṁ, sassiriko sadevakaṁ;",
  "anya-e0812n0:567_0": "Kasmiṁ sañjātasaṁvaddho, ko kena nupalimpatī”ti.",
  "anya-e0812n0:568_0": "Ayaṁ ubhayacchannā.",
  "anya-e0812n0:569_0": "Sassiriko sadevakaṁ bhuvanaṁ alaṅkarontoti buddho viya khāyati.",
  "anya-e0812n0:569_1": "Bhuvanaṁ bhuvanasaṅkhātaṁ kaṁ jalaṁ sadā eva alaṅkaronto sassiriko lakkhiyasamannāgato kasmiṁ jale sañjātasaṁvaddho ko kataro kena jalena na upalimpati na limpati.",
  "anya-e0812n0:569_2": "Padumoti visajjanaṁ.",
  "anya-e0812n0:569_3": "Padumo hi puṁnapuṁsakaliṅgo.",
  "anya-e0812n0:569_4": "Iha jalapadumānaṁ dvinnampi chāditattā ubhayacchannā nāma.",
  "anya-e0812n0:570_0": "“Ādo soyeva yo ante, majjhimassādi majjhimo;",
  "anya-e0812n0:571_0": "Siddhantādīsu vattantaṁ, asaṅkhatapadaṁ vadā”ti.",
  "anya-e0812n0:572_0": "Ayaṁ saṁkiṇṇā.",
  "anya-e0812n0:573_0": "Ante avasāne yo hoti, ādopi soyeva hoti, majjhimassa ādibhūto majjhimo eva hoti, siddhaṁ nipphannaṁ tādīsu ariyesu vattantaṁ asaṅkhatapadaṁ vada kathehīti ayamaparattho.",
  "anya-e0812n0:573_1": "Ādo ādimhi soyeva sakāro eva ante pariyosāne yo yakāroyeva, majjhimo majjhimavaṇṇo majjhimassa saddassa ādi makāro, siddhantādīsu matasamayakālādīsu vattantaṁ vācakabhāvena pavattantaṁ asaṅkhatapadaṁ saṅkhatato aññattā asaṅkhatabhūtaṁ paññattiṁ vada kathehīti.",
  "anya-e0812n0:573_2": "Samayasaddo hi nāmapaññatti.",
  "anya-e0812n0:573_3": "Ettha siddhantasaddena ādisaddassa saṅgahitattā tādiattho labbhatīti atthassa guḷhatāya samāgatālakkhaṇena ca “so”ti “yo”ti “asaṅkhatapada”nti aññattharuḷhasaddena vañcitattā vañcitālakkhaṇena ca samayasadde nānatthakappanato nāmantarikālakkhaṇena cāti tīhipi lakkhaṇehi missitoti.",
  "anya-e0812n0:573_4": "Sesesupi saṁkiṇṇattaṁ evameva veditabbaṁ.",
  "anya-e0812n0:573_5": "Tattha tattha vuttalakkhaṇānusāreneva samāgatādīnaṁ anvatthasaññatā veditabbā.",
  "anya-e0812n0:574_0": "34.",
  "anya-e0812n0:575_0": "Desakālakalāloka-ñāyāgamavirodhi yaṁ;",
  "anya-e0812n0:576_0": "Taṁ virodhipadaṁ ce’ta-mudāharaṇato phuṭaṁ.",
  "anya-e0812n0:577_0": "34.“Desi”ccādi.",
  "anya-e0812n0:577_1": "Deso thalajaladesādi.",
  "anya-e0812n0:577_2": "Kālo rattindivo.",
  "anya-e0812n0:577_3": "Kalā naccagītādayo.",
  "anya-e0812n0:577_4": "Loko carācarabhūtappavatti.",
  "anya-e0812n0:577_5": "Ñāyo yutti.",
  "anya-e0812n0:577_6": "Āgamo idha buddhavacanaṁ.",
  "anya-e0812n0:577_7": "Aññattha tu sutidhammasaṁhitā, te ca.",
  "anya-e0812n0:577_8": "Tehi virodho assa atthīti desa…pe… virodhi.",
  "anya-e0812n0:577_9": "Yanti anuvaditvā.",
  "anya-e0812n0:577_10": "Taṁ virodhipadanti vidhīyate.",
  "anya-e0812n0:577_11": "Etañca padaṁ udāharaṇato lakkhiyato phuṭaṁ pākaṭaṁ.",
  "anya-e0812n0:577_12": "Yato jalajādīnaṁ thalādīsu pātubhāvādi, ratyādīsu sambhavantānaṁ kusumādīnaṁ divādīsu sambhavo ca, “naccagītādicatusaṭṭhiyā kalāsu bhinnachajjo nāma sattasaro”tiādinā kalāsatthābhihitalakkhaṇātikkamavirodho ca, “aggisītalo, nissāro khadiro”tiādinā lokasīmātikkamo ca, vuttāyapā’naruppattasamuppattiyā middhassa rūpabhāvāpādanādiñāyavirodho ca, yathāsakamāgamena virodho ca sukhena ca sakkā pākaṭattā viññātuṁ, tato sabbametaṁ nodāhaṭanti adhippāyo.",
  "anya-e0812n0:578_0": "34.",
  "anya-e0812n0:578_1": "Evaṁ yamakapaheḷikānamadassane kāraṇaṁ vatvā idāni uddesakkamena sampattavirodhidosaṁ “desakāli”ccādinā vadati.",
  "anya-e0812n0:578_2": "Yaṁ padaṁ deso thalajalapabbatādi.",
  "anya-e0812n0:578_3": "Kālo rattindivo hemantādivasena tividho, vasantādivasena chabbidho.",
  "anya-e0812n0:578_4": "Kalā naccagītādicatusaṭṭhi.",
  "anya-e0812n0:578_5": "Loko thāvarajaṅgamabhūtapavattisaṅkhāto.",
  "anya-e0812n0:578_6": "Ñāyo yutti.",
  "anya-e0812n0:578_7": "Āgamo iha buddhavacanaṁ, aññattha pana sutidhammasaṁhito ca.",
  "anya-e0812n0:578_8": "Tehi virodho assa atthīti desa…pe… virodhi.",
  "anya-e0812n0:578_9": "Taṁ virodhipadaṁ nāma.",
  "anya-e0812n0:578_10": "Etaṁ virodhipadaṁ udāharaṇato lakkhiyato phuṭaṁ paribyattaṁ.",
  "anya-e0812n0:578_11": "Vassikajātisumanādīnaṁ jalajādibhāvo ca, padumakumudādīnaṁ thalajādibhāvo ca, rattiādīsu labbhamānānaṁ kumudādīnaṁ divādīsu sambhavo ca, naccagītādicatusaṭṭhiyā kalāsu “chajjo usabho gandhāro majjhimo pañcamo dhevato nisādo”ti dassitasattasarānamekadesassa chajjassa bhinnasattasaro chajjo nāmāti samudāyavasena vohārakaraṇādīhi satthāgatataṁ, lakkhaṇātikkamañca, “aggi sītalo, candanaṁ uṇhaṁ, khadirarukkho nissāro, eraṇḍo sasāro” iccādinā lokamariyādātikkamo ca, middhassa arūpabhāvupapattiyā vuttāyapi rūpabhāvasādhanasadisayuttivirodhikathanañca, yathāsakamāgamamatikkamma kathanañcāti sabbesaṁ viruddhasabhāvassa pākaṭattā udāharaṇaṁ na dassayissāmāti adhippāyo.",
  "anya-e0812n0:578_12": "Imesameva desādivirodhīnamaviruddhattaṁ ettheva virodhipadadosaparihāre “bodhisattappabhāvenā”ticcādinā dissati. Desa…pe…",
  "anya-e0812n0:578_13": "gamehi virodho, so assa atthīti desa…pe… virodhi.",
  "anya-e0812n0:578_14": "Nindāyaṁ ayamassatthīti vivacchitā.",
  "anya-e0812n0:579_0": "35.",
  "anya-e0812n0:580_0": "Ya’dappatīta’mānīya, vattabbaṁ neyyamāhu taṁ;",
  "anya-e0812n0:581_0": "Yathā sabbāpi dhavalā, disā rocanti rattiyaṁ.",
  "anya-e0812n0:582_0": "35.“Ya”miccādi.",
  "anya-e0812n0:582_1": "Appatītaṁ saddato, atthato vā anadhigataṁ nahyaññathāvagamo ganthantarābhāvato.",
  "anya-e0812n0:582_2": "Vakkhati hi “dullabhāvagatī sadda-sāmatthiyavilaṅghinī”ti.",
  "anya-e0812n0:582_3": "Yaṁ kiñci padaṁ samānīya ānetvā vattabbaṁ, taṁ neyyamāhu.",
  "anya-e0812n0:582_4": "Yathetyudāharati.",
  "anya-e0812n0:582_5": "Sabbāpi sakalāpi disā pubbadisādayo dasa disā rattiyaṁ rajanyaṁ dhavalā ujjalā rocanti dippantīti ettake niddiṭṭhe candamarīcino ettha neyyattaṁ.",
  "anya-e0812n0:583_0": "35.",
  "anya-e0812n0:583_1": "Idāni neyyadosamudāharati “ya”miccādinā.",
  "anya-e0812n0:583_2": "Yaṁ padaṁ appatītaṁ padantarena, tenābhihitatthena vā “imassatthoya”miti aviññātaṁ ānīya vattabbaṁ, tatoyeva padantaramānīya vattabbaṁ hoti, taṁ neyyamāhu “neyyadoso”ti porāṇā āhu.",
  "anya-e0812n0:583_3": "Yathā tatthodāharaṇamīdisaṁ “sabbāpi dhavalā disā rocanti rattiya”nti.",
  "anya-e0812n0:583_4": "Sabbāpi disā pubbadakkhiṇādayo dasa disā dhavalā setā rattiyaṁ rajanyaṁ rocanti dippanti.",
  "anya-e0812n0:583_5": "Ettha disāya visesanaṁ dhavalaguṇaṁ kelāsakūṭasudhābhitticandaraṁsiādīsu kuto sañjātamiti anicchitattā aññanivattanatthaṁ candakiraṇādivācakapadaṁ ānetvā dhavalatā imineti vattabbattā dhavala padaṁ neyyadosena duṭṭhaṁ hoti.",
  "anya-e0812n0:583_6": "Patītaṁ viññātaṁ, na patītaṁ appatītaṁ.",
  "anya-e0812n0:583_7": "Ettha akāro pasajjapaṭisedhe.",
  "anya-e0812n0:584_0": "36.",
  "anya-e0812n0:585_0": "Nedisaṁ bahu maññanti, sabbe sabbattha viññuno;",
  "anya-e0812n0:586_0": "Dullabhā’vagatī sadda-sāmatthiyavilaṅghinī.",
  "anya-e0812n0:587_0": "36.",
  "anya-e0812n0:587_1": "Appatītaṁ nicchanti viññūti dassetumāha “ne”tiādi.",
  "anya-e0812n0:587_2": "Īdisaṁ anantare vuttappakāraṁ neyyaṁ sabbepi viññuno ñeyyavidū sabbattha gajjādike na bahu maññanti na sambhāventi nappayujjanti.",
  "anya-e0812n0:587_3": "Kiṁ na bahumaññantīti ce āha “dullabhā”tiādi.",
  "anya-e0812n0:587_4": "Tathā hi avagatī atthāvagamo saddaṁ vācakaṁ, sāmatthiyañca ñāyaṁ vilaṅghayati cajati anupadassanatoti saddasāmatthiyavilaṅghinī dullabhā na labhyate.",
  "anya-e0812n0:587_5": "Ñāyopattho vā saddopattho vā yottho na hoti.",
  "anya-e0812n0:587_6": "So nappatīyate yathā manasi avaṭṭhitamattenāti attho.",
  "anya-e0812n0:587_7": "Tasmā saddato, atthato vā patītabbamaneyyaṁ, tabbiparītaṁ neyyanti viññeyyaṁ.",
  "anya-e0812n0:588_0": "36.",
  "anya-e0812n0:588_1": "Imaṁ appatītapadaṁ viññūhi nābhimatanti dassento āha “nedisa”miccādi.",
  "anya-e0812n0:588_2": "Īdisaṁ yathāvuttappakāraṁ neyyaṁ sabbe viññuno sabbattha gajjapajjādike na bahu maññanti na sambhāventi nappayojenti.",
  "anya-e0812n0:588_3": "Avagatī atthāvabodho saddasāmatthiyavilaṅghinī saddasaṅkhātavācakañca sāmatthiyasaṅkhātañāyañca atikkamma pavattinī dullabhā tādisapayogābhāvato dullabhā hoti.",
  "anya-e0812n0:588_4": "Yo attho saddāgato, ñāyāgato vā na hoti, so kattuno manasi patiṭṭhitamattena patīto na hotīti taṁ padaṁ neyyadosamiti sabbe kavino pariharantīti adhippāyo.",
  "anya-e0812n0:588_5": "Bahumānaṁ karontīti vākye bahumaññantīti nāmadhātu.",
  "anya-e0812n0:588_6": "Saddasāmatthiyaṁ vilaṅghayati sīlenāti saddasāmatthiyavilaṅghinī.",
  "anya-e0812n0:589_0": "37.",
  "anya-e0812n0:590_0": "Siyā visesanāpekkhaṁ,",
  "anya-e0812n0:591_0": "Yaṁ taṁ patvā visesanaṁ;",
  "anya-e0812n0:592_0": "Sātthakaṁ taṁ yathā taṁ so,",
  "anya-e0812n0:593_0": "Bhiyyo passati cakkhunā.",
  "anya-e0812n0:594_0": "37.“Siyā”iccādi.",
  "anya-e0812n0:594_1": "Yaṁ padaṁ visesanaṁ patvā atthena saha vattatīti sātthakaṁ.",
  "anya-e0812n0:594_2": "Nibbisesanantu vuttatthameva hoti.",
  "anya-e0812n0:594_3": "Taṁ visesanāpekkhaṁ siyā.",
  "anya-e0812n0:594_4": "“Taṁ yathe”tyādinā udāharati.",
  "anya-e0812n0:594_5": "“Passatī”ti vutte “cakkhunā”ti labbhateva.",
  "anya-e0812n0:595_0": "37.“Siyā”miccādi.",
  "anya-e0812n0:595_1": "Yaṁ padaṁ visesanaṁ patvā sātthakaṁ atthasahitaṁ, tadabhāve niratthakaṁ hoti, taṁ visesanāpekkhaṁ nāma siyā.",
  "anya-e0812n0:595_2": "Taṁ yathā tassodāharaṇamevaṁ “taṁ so bhiyyo passati cakkhunā”ti.",
  "anya-e0812n0:595_3": "So puriso taṁ purisaṁ bhiyyo yebhuyyasā cakkhunā passati.",
  "anya-e0812n0:595_4": "Ettha “passatī”ti vutteyeva “cakkhunā”ti ñāyati.",
  "anya-e0812n0:595_5": "Cakkhunāti visesyapadaṁ visesanaṁ laddhāva sātthakaṁ hoti.",
  "anya-e0812n0:595_6": "Visesane apekkhā assāti ca, saha atthena vattamānaṁ sātthakamiti ca samāso.",
  "anya-e0812n0:596_0": "38.",
  "anya-e0812n0:597_0": "Hīnaṁ kare visesyaṁ yaṁ, taṁ hīnatthaṁ bhave yathā;",
  "anya-e0812n0:598_0": "Nippabhīkatakhajjoto, samudeti divākaro.",
  "anya-e0812n0:599_0": "38.“Hīna”miccādi.",
  "anya-e0812n0:599_1": "Yaṁ visesanapadaṁ visesyaṁ visesitabbaṁ hīnaṁ lāmakaṁ kare kareyya, taṁ visesanapadaṁ hīnatthaṁ hīno attho yassa taṁ hīnatthaṁ nāma bhaveyya.",
  "anya-e0812n0:599_2": "“Yathā”ityādinā udāharati.",
  "anya-e0812n0:599_3": "Nippabhīkato khajjoto yena so divākaro pabhākaro samudeti upagacchatīti.",
  "anya-e0812n0:599_4": "Ettha khajjotappabhāpaharaṇe na thuti divākarassāti.",
  "anya-e0812n0:600_0": "38.“Hīnaṁ kare”ccādi.",
  "anya-e0812n0:600_1": "Yaṁ padaṁ visesyaṁ hīnaṁ karoti, taṁ hīnatthaṁ bhave.",
  "anya-e0812n0:600_2": "Yathā tatthodāharaṇamevaṁ “nippabhīkatakhajjoto, samudeti divākaro”ti.",
  "anya-e0812n0:600_3": "Pabhārahitakatā khajjotā yena so divākaro sūriyo samudeti uggacchati.",
  "anya-e0812n0:600_4": "“Nippabhīkatakhajjoto”ti iminā visesanena lāmakālokaladdhayuttassa khajjopanakassa abhibhavanappakāsanaṁ sahassaraṁsino nindāyeva, na thutīti visesyaṁ hīnatthaṁ hoti.",
  "anya-e0812n0:600_5": "Hīno attho yasseti ca, natthi pabhā etesanti ca, nippabhā katāti ca, nippabhīkatā khajjotā yenāti ca viggaho.",
  "anya-e0812n0:601_0": "39.",
  "anya-e0812n0:602_0": "Pādapūraṇamattaṁ yaṁ, anatthamiti taṁ mataṁ;",
  "anya-e0812n0:603_0": "Yathā hi vande buddhassa, pādapaṅkeruhampica.",
  "anya-e0812n0:604_0": "39.Hi api casaddānaṁ pādapūraṇamattattā anatthakattaṁ. Visesanavisesyapadadoso.",
  "anya-e0812n0:605_0": "39.“Pādapūraṇi”ccādi.",
  "anya-e0812n0:605_1": "Yaṁ padaṁ pādapūraṇamattaṁ catutthaṁsasaṅkhātassa pādassa pūraṇamattameva hoti, taṁ anatthamiti mataṁ ñātaṁ.",
  "anya-e0812n0:605_2": "Yathāsaddo vuttattho.",
  "anya-e0812n0:605_3": "Buddhassa pādapaṅkeruhaṁ pādambujaṁ vandeti.",
  "anya-e0812n0:605_4": "Ettha hi apicāti imesaṁ samattanādiatthesu appavattito kevalaṁ pādapūraṇamattato anatthakattaṁ.",
  "anya-e0812n0:605_5": "Mattasaddo avadhāraṇe.",
  "anya-e0812n0:605_6": "Visesanavisesyapadadoso.",
  "anya-e0812n0:606_0": "Padadosaniddesavaṇṇanā niṭṭhitā.",
  "anya-e0812n0:607_0": "Vākyadosaniddesavaṇṇanā",
  "anya-e0812n0:608_0": "40.",
  "anya-e0812n0:609_0": "Saddato atthato vuttaṁ, yattha bhiyyopi vuccati;",
  "anya-e0812n0:610_0": "Tamekatthaṁ yathā’bhāti, vāridovārido ayaṁ.",
  "anya-e0812n0:611_0": "40.“Saddato”iccādi.",
  "anya-e0812n0:611_1": "Saddato vācakena tasmiṁyevatthe tasseva saddassa puna payogato atthato abhidheyyena pubbapaṭipādikasseva vatthussāvisesena puna paṭipādanato vuttaṁ payuttaṁ yaṁ padattharūpaṁ yattha yasmiṁ vākye bhiyyopi vuccati punapi payujjate, tamekatthanti anuvaditvā “yathe”ccādinā vidhīyate.",
  "anya-e0812n0:611_2": "Vāriṁ dadātīti vārido.",
  "anya-e0812n0:611_3": "Ayaṁ vārido megho ābhāti dippatīti.",
  "anya-e0812n0:611_4": "Jaladānamattāpekkhāya idaṁ saddato ekatthaṁ.",
  "anya-e0812n0:612_0": "40.",
  "anya-e0812n0:612_1": "Idāni uddiṭṭhakkamena vākyadosaṁ niddisati “saddato”ccādinā.",
  "anya-e0812n0:612_2": "Saddato vācakena atthato abhidheyyena vuttaṁ payuttaṁ yaṁ padattharūpaṁ yattha yasmiṁ vākye bhiyyopi punapi vuccati yujjate, taṁ vākyaṁ ekatthaṁ nāma doso.",
  "anya-e0812n0:612_3": "Udāharaṇaṁ “yathi”ccādi.",
  "anya-e0812n0:612_4": "Vārido jaladāyako ayaṁ vārido megho ābhāti dippati.",
  "anya-e0812n0:612_5": "Sampattisādhakaṁ “jaladāyako”ccādivisesanaṁ vinā jaladānamattassa vuttattā saddato ekatthaṁ nāma hoti.",
  "anya-e0812n0:613_0": "Yathā ca",
  "anya-e0812n0:614_0": "41.",
  "anya-e0812n0:615_0": "Titthiyaṅkurabījāni, jahaṁ diṭṭhigatāni’ha;",
  "anya-e0812n0:616_0": "Pasādeti pasanne so, mahāmuni mahājane.",
  "anya-e0812n0:617_0": "41.",
  "anya-e0812n0:617_1": "Titthiyasaṅkhātānaṁ aṅkurānaṁ bījāni uppattihetubhūtāni diṭṭhigatāni dvāsaṭṭhi diṭṭhiyo jahaṁ jahanto dūrīkaronto so mahāmuni sammāsambuddho iha loke attani pasanne pasādabahule mahājane pasādetīti aparamudāharaṇaṁ.",
  "anya-e0812n0:617_2": "Pasādasaṅkhātassa atthassa “pasanne pasādetī”ti vuttattā idamatthato ekatthaṁ.",
  "anya-e0812n0:618_0": "41.“Titthiyi”ccādi.",
  "anya-e0812n0:618_1": "So mahāmuni titthiyaṅkurabījāni titthiyasaṅkhātānaṁ aṅkurānaṁ uppattikāraṇabhūtāni diṭṭhigatāni sassatādibhedabhinnā dvāsaṭṭhidiṭṭhiyo jahaṁ jahanto apanento iha loke pasanne attani pasanne mahājane pasādeti.",
  "anya-e0812n0:618_2": "Pasannasaddena vuttappasādasaṅkhātassa atthassa pasādetīti kriyāpadenapi vuttattā sadde bhinnepi atthato ekanti atthato ekatthassudāharaṇaṁ.",
  "anya-e0812n0:618_3": "Titthiyā eva aṅkurāni, tesaṁ bījāni, diṭṭhīsu gatāni, diṭṭhiyo eva gatānīti vā viggaho.",
  "anya-e0812n0:619_0": "42.",
  "anya-e0812n0:620_0": "Āraddhakkamavicchedā, bhaggarīti bhave yathā;",
  "anya-e0812n0:621_0": "Kāpi paññā, kopi guṇo, pakatīpi aho tava.",
  "anya-e0812n0:622_0": "42.Āraddho vattumupakkamanto, kamo vacanapaṭipāṭi.",
  "anya-e0812n0:622_1": "Tassa vicchedo bhaṅgo, tato.",
  "anya-e0812n0:622_2": "“Yathe”tiādinā udāharati.",
  "anya-e0812n0:622_3": "Avuttassapi pasādavasā ajjhāhāroti.",
  "anya-e0812n0:622_4": "Mahāmuni tava te paññā kāpi sātisayattā aniddhāritaṁ sabhāvavisesā kāciyeva, aho pavattamānāyapi vasabhāvassāniddhāritattā acchariyanti attho.",
  "anya-e0812n0:622_5": "Ettha kāpi kopīti sabbanāmapadakkamassa pakatīti ettha vicchinnattā bhaggarīti.",
  "anya-e0812n0:623_0": "42.“Āraddhakkami”ccādi.",
  "anya-e0812n0:623_1": "Āraddhakkamavicchedā vatthumāraddhapadakkamassa vicchedahetu bhaggarīti bhave bhaggarītivākyadoso bhavati.",
  "anya-e0812n0:623_2": "Udāharati “yathi”ccādi.",
  "anya-e0812n0:623_3": "Mahāmuni tava tuyhaṁ paññā sātisayabhūtā paññā kāpi vacanavisayātikkantattā kāpiyeva.",
  "anya-e0812n0:623_4": "Guṇo sīlasamādhiādianaññasādhāraṇaguṇasamūho kopi pamāṇapariggahassa kenaci lesenapi kattumasakkuṇeyyattā kopiyeva.",
  "anya-e0812n0:623_5": "Pakatīpi acinteyyabhūtā pakatīpi evameva aho vijjamānānaṁyeva paññādīnaṁ sabhāvāvabodhassa dukkaratā acchariyā.",
  "anya-e0812n0:623_6": "Kāpi kopīti padakkamassa “pakatī”ti ettha suññattā rītibhaṅgo.",
  "anya-e0812n0:623_7": "Āraddhoyeva kamo, tassa vicchedo, bhaggā rīti assa, ettha vāti viggaho.",
  "anya-e0812n0:624_0": "43.",
  "anya-e0812n0:625_0": "Padānaṁ dubbinikkhepā, byāmoho yattha jāyati;",
  "anya-e0812n0:626_0": "Taṁ byākiṇṇanti viññeyyaṁ, tadudāharaṇaṁ yathā.",
  "anya-e0812n0:627_0": "43.“Padāna”miccādi.",
  "anya-e0812n0:627_1": "Yattha yasmiṁ vākye padānaṁ syādyantākhyātikānaṁ dubbinikkhepā duṭṭhapanato byāmoho saṁmuḷhatā jāyati uppajjati, taṁ vākyaṁ byākiṇṇanti viññeyyaṁ ñātabbaṁ.",
  "anya-e0812n0:627_2": "Tassa byākiṇṇassa udāharaṇaṁ lakkhiyaṁ “yathe”ti dasseti.",
  "anya-e0812n0:627_3": "Yathā idaṁ, tathā aññampīti attho.",
  "anya-e0812n0:628_0": "43.“Padāni”ccādi.",
  "anya-e0812n0:628_1": "Padānaṁ syādyantatyādyantapadānaṁ dubbinikkhepā duṭṭhapanato yattha vākye byāmoho saṁmoho jāyati, taṁ byākiṇṇadosoti viññeyyaṁ.",
  "anya-e0812n0:628_2": "Tadudāharaṇaṁ tassa byākiṇṇadosassa lakkhiyaṁ yathā iminā vakkhamānanayena.",
  "anya-e0812n0:629_0": "44.",
  "anya-e0812n0:630_0": "Bahuguṇe paṇamati, dujjanānaṁ pyayaṁ jano;",
  "anya-e0812n0:631_0": "Hitaṁ pamudito niccaṁ, sugataṁ samanussaraṁ.",
  "anya-e0812n0:632_0": "44.",
  "anya-e0812n0:632_1": "Bahuanantattā bahubhūte guṇe sīlādike samanussaraṁ sammadeva uṭṭhāya samuṭṭhāya anussaranto guṇavisayasatiṁ paccupaṭṭhāpento teneva kāraṇena pamudito haṭṭhapahaṭṭho ayaṁ jano sabbopi loko dujjanānaṁ sujanetarānampi devadattādīnaṁ niccaṁ kālaṁ hitaṁ sugataṁ sammāsambuddhaṁ paṇamati namassatīti ayaṁ attho kavivañcito.",
  "anya-e0812n0:632_2": "Tattha “bahuguṇe paṇamatī”tyādi byavahitapadappayogā moho jāyatīti byākiṇṇaṁ.",
  "anya-e0812n0:633_0": "44.“Bahuguṇe”ccādi.",
  "anya-e0812n0:633_1": "Bahuguṇe anantattā bahubhūte sīlasamādhiādiguṇe samanussaraṁ visesato anussaranto pamudito tatoyeva pahaṭṭho ayaṁ jano sattanikāyo dujjanānampi asappurisānampi niccaṁ satataṁ hitaṁ mittabhūtaṁ sugataṁ sabbaññuṁ paṇamati vandati.",
  "anya-e0812n0:633_2": "Ettha padānaṁ aṭṭhānapayogato byākiṇṇattaṁ padatthānusāreneva gamyate.",
  "anya-e0812n0:634_0": "45.",
  "anya-e0812n0:635_0": "Visiṭṭhavacanā’petaṁ, gāmmaṁ’tya’bhimataṁ yathā;",
  "anya-e0812n0:636_0": "Kaññe kāmayamānaṁ maṁ, na kāmayasi kiṁ nvi’daṁ.",
  "anya-e0812n0:637_0": "45.",
  "anya-e0812n0:637_1": "Visiṭṭhassa kassaci atthassa vacanato kathanato apetaṁ pariccattaṁ.",
  "anya-e0812n0:637_2": "Kaññeityāmantanaṁ.",
  "anya-e0812n0:637_3": "Ahaṁ taṁ icchāmi, tādisaṁ maṁ tvaṁ kasmā nicchasi, idaṁ kiṁ nu iti gāmikajanavacanattā “kaññi”ccādikaṁ gāmmaṁ.",
  "anya-e0812n0:638_0": "45.“Visiṭṭhe”ccādi.",
  "anya-e0812n0:638_1": "Visiṭṭhavacanāpetaṁ piyabhūtena uttivisesena visesitabbassa kathanato parihīnaṁ vākyaṁ “gāmmadosa”nti kavīhi abhimataṁ.",
  "anya-e0812n0:638_2": "Udāharati “yathi”ccādi.",
  "anya-e0812n0:638_3": "Kaññe he kaññe kāmayamānaṁ maṁ tuvaṁ icchayamānaṁ maṁ na kāmayasi tvaṁ na icchasi, idaṁ kiṁ nu.",
  "anya-e0812n0:638_4": "Īdise icchāvighāte vuccamāne evaṁ–",
  "anya-e0812n0:639_0": "“Yācanā madīyā tava kāraṇāyaṁ,",
  "anya-e0812n0:640_0": "Dine dine nipphalataṁ upeti;",
  "anya-e0812n0:641_0": "Dakkho sadā māninimānabhaṅge,",
  "anya-e0812n0:642_0": "Sa manmathonyatra gato mato nu”iti viya.",
  "anya-e0812n0:643_0": "Piyatthassa kathanābhāvato “kaññe”tyādikaṁ vacanaṁ milakkhukānaṁ vacanattā gāmmaṁ.",
  "anya-e0812n0:643_1": "Ettha kaññāsaddo dasavassikāya vattatīti niyamo natthi.",
  "anya-e0812n0:643_2": "Visiṭṭhassa atthassa vacanato apetanti vākyaṁ.",
  "anya-e0812n0:644_0": "46.",
  "anya-e0812n0:645_0": "Padasandhānato kiñci, duppatītikaraṁ bhave;",
  "anya-e0812n0:646_0": "Tampi gāmmaṁtya’bhimataṁ, yathā yābhavato piyā.",
  "anya-e0812n0:647_0": "46.“Pade”ccādi.",
  "anya-e0812n0:647_1": "Padasandhānato pubbāparānaṁ padānaṁ sandhivasena yaṁ kiñci vākyaṁ duṭṭhu asutisubhagaṁ patītimavabodhaṁ karotīti karaṁ bhave, tampi yathāvuttaṁ gāmmantyabhimataṁ.",
  "anya-e0812n0:647_2": "Yathātyudāharati.",
  "anya-e0812n0:647_3": "Bhavato yā kāci vanitā piyā hotīti ekottho.",
  "anya-e0812n0:647_4": "Yabha methune.",
  "anya-e0812n0:647_5": "Yabhanaṁ yābho.",
  "anya-e0812n0:647_6": "So vijjate yassa so yābhavā.",
  "anya-e0812n0:647_7": "Tassa yābhavato piyāityapi bhavati.",
  "anya-e0812n0:648_0": "46.“Padasandhāni”ccādi.",
  "anya-e0812n0:648_1": "Kiñci vākyaṁ padasandhānato pubbāparapadānaṁ ghaṭanato duppatītikaraṁ bhave asabbhabhūtaduṭṭhatthassa pakāsako hoti, tampi gāmmanti yathāvuttagāmmadosena dūsitanti duppasitanti (ka.) sabbehi kavīhi abhimataṁ ñātaṁ.",
  "anya-e0812n0:648_2": "Yathāti udāharati.",
  "anya-e0812n0:648_3": "Bhavato bhavantassa yā kāci itthī piyā bhavatīti ayaṁ kavinā icchitattho.",
  "anya-e0812n0:648_4": "Yābhavato methunavantassa piyātipi attho.",
  "anya-e0812n0:648_5": "“Yabha methune”ti hi dhātu.",
  "anya-e0812n0:648_6": "Yabhanaṁ yābho, so assa atthīti yābhavā, tassa yābhavatoti gahite asotabbattā duppatītikaratā.",
  "anya-e0812n0:648_7": "Duṭṭhāyeva patīti avabodho, taṁ karotīti viggaho.",
  "anya-e0812n0:649_0": "47.",
  "anya-e0812n0:650_0": "Vuttesu sūcite ṭhāne, padacchedo bhave yati;",
  "anya-e0812n0:651_0": "Yaṁ tāya hīnaṁ taṁ vuttaṁ, yatihīnanti sā pana.",
  "anya-e0812n0:652_0": "47.“Vuttesvi”ccādi.",
  "anya-e0812n0:652_1": "Vuttesu chandosatthapariniddiṭṭhesu anuṭṭhubhādīsu sūcite ṭhāne “etthayatī”ti chandovicitiyā pakāsitaṭṭhāne padānaṁ syādyantānaṁ chedo vicchiti vibhāgo anuvādo yaṁ yati bhaveti vidhīyati.",
  "anya-e0812n0:652_2": "Tāya yatiyā hīnaṁ parihīnaṁ viruddhaṁ yaṁ vākyaṁ, taṁ yatihīnanti vuttaṁ, “yamanaṁ virāmo yati, sā hīnā etthā”ti katvā.",
  "anya-e0812n0:652_3": "Panāti visese, sā yati panāti sambandho.",
  "anya-e0812n0:653_0": "47.“Vuttesva”ccādi.",
  "anya-e0812n0:653_1": "Vuttesu chandosatthe niddiṭṭhaanuṭṭhubhādīsu sūcite ṭhāne “ayamettha yatī”ti pakāsite ṭhāne padacchedo syādyantatyādyantādīnaṁ padānaṁ vicchedo yati nāma bhave, tāya yatiyā yaṁ vākyaṁ hīnaṁ abhimataṭṭhāne vaṇṇavicchedena parihīnaṁ, taṁ vākyaṁ yatihīnanti yatihīnadosena duṭṭhanti viññūhi vuttaṁ.",
  "anya-e0812n0:654_0": "48.",
  "anya-e0812n0:655_0": "Yati sabbattha pādante, vuttaḍḍhe ca visesato;",
  "anya-e0812n0:656_0": "Pubbāparānekavaṇṇa-padamajjhepi katthaci.",
  "anya-e0812n0:657_0": "48.“Yati”ccādi.",
  "anya-e0812n0:657_1": "Sabbattha pādante sabbasmiṁ catutthaṁsasaṅkhātānaṁ gāthāpādānaṁ ante avasāne ca visesato visesena ekantena vuttaḍḍhe ca vuttānaṁ pādadvayasaṅkhāte aḍḍhe ca, tadavasāne cāti adhippāyo.",
  "anya-e0812n0:657_2": "“Siyā”ti seso.",
  "anya-e0812n0:657_3": "Nanu “padacchedo”ti vuttattā padamajjhe yati na hotevāti ceti āha “pubba”iccādi.",
  "anya-e0812n0:657_4": "Katthaci kismiñci ṭhāne, na sabbattha.",
  "anya-e0812n0:657_5": "Pubbāparānekavaṇṇapadamajjhepi yatīti sambandho.",
  "anya-e0812n0:657_6": "Pubbe ca apare ca pubbāpare.",
  "anya-e0812n0:657_7": "Aneke vaṇṇā anekavaṇṇā.",
  "anya-e0812n0:657_8": "Pubbāpare anekavaṇṇā yassa taṁ tathā.",
  "anya-e0812n0:657_9": "Tañca taṁ padañca, tassa majjhepi.",
  "anya-e0812n0:658_0": "48.",
  "anya-e0812n0:658_1": "Idāni yatimhi labbhamānaṁ sabbavisayaṁ dasseti “yati”ccādinā.",
  "anya-e0812n0:658_2": "Sā pana yati sabbattha pādante catutthaṁsasaṅkhātagāthāpādānaṁ ante ca visesato niyamato vuttaḍḍhe ca vuttānaṁ pādadvayasaṅkhāte aḍḍhe ca, tadavasāne cāti adhippāyo.",
  "anya-e0812n0:658_3": "Katthaci kismiñci ṭhāne pubbāparānekavaṇṇapadamajjhepi pubbāparabhūtaanekavaṇṇasamannāgatapadānaṁ majjhe ca siyā.",
  "anya-e0812n0:658_4": "Padacchedassa “yatī”ti vuttattā padamajjhe na hotīti saṅkāpariharaṇatthaṁ “pubbāparānekavaṇṇapadamajjhe”ti vuttaṁ.",
  "anya-e0812n0:658_5": "Ettha pādanto, vuttaḍḍho, padamajjhañca yatiṭṭhānanti.",
  "anya-e0812n0:658_6": "Padamajjheyeva labbhamānā yati katthaci hoti, dvakkharatyakkharapadamajjhe pana na hoti.",
  "anya-e0812n0:659_0": "Tatthodāharaṇapaccudāharaṇāni yathā –",
  "anya-e0812n0:660_0": "49.",
  "anya-e0812n0:661_0": "Taṁ name sirasā cāmī-karavaṇṇaṁ tathāgataṁ;",
  "anya-e0812n0:662_0": "Sakalāpi disā siñca-tīva soṇṇarasehiyo.",
  "anya-e0812n0:663_0": "49.",
  "anya-e0812n0:663_1": "Udāharīyatīti udāharaṇaṁ.",
  "anya-e0812n0:663_2": "Paṭipakkhamudāharaṇaṁ paccudāharaṇaṁ.",
  "anya-e0812n0:663_3": "Cāmīkarasseva suvaṇṇassa viya vaṇṇo yassa taṁ tathāgataṁ sirasā namāmi. Kīdisaṁ?",
  "anya-e0812n0:663_4": "Yo tathāgato sakalāpi disā sabbāyeva dasa disā soṇṇarasehi cāmīkaravaṇṇattā rasehi suvaṇṇarasehi siñcatīva siñcatīti maññe, taṁ tathāgatanti apekkhate.",
  "anya-e0812n0:663_5": "Ettha pubbapādante vuttaḍḍhe ca niyatā yati.",
  "anya-e0812n0:663_6": "Cāmīkarasaddo cettha caturakkharo.",
  "anya-e0812n0:663_7": "Tattha cāmīiti pubbabhāgo, karaiti paro.",
  "anya-e0812n0:663_8": "Ettha pubbāparānekavaṇṇapadamajjhe yati.",
  "anya-e0812n0:663_9": "Siñcatīti ettha pana pubbāparānekavaṇṇapadamajjhattābhāvā siñcaityatra yati duṭṭhāti.",
  "anya-e0812n0:663_10": "Idaṁ paccudāharaṇaṁ.",
  "anya-e0812n0:664_0": "49.Tattha pādantavuttaḍḍhesu yatiyā pākaṭattā tasmiṁ padamajjhe yatiyā udāharaṇapaccudāharaṇāni iṭṭhodāharaṇapaṭipakkhodāharaṇāni yathā.",
  "anya-e0812n0:664_1": "“Taṁ name”ccādi.",
  "anya-e0812n0:664_2": "Yo tathāgato sakalāpi disā soṇṇarasehi suvaṇṇarasadhārāhi siñcatīva siñcati maññe, ivasaddo vitakke.",
  "anya-e0812n0:664_3": "Cāmīkaravaṇṇaṁ suvaṇṇavaṇṇasadisachavivaṇṇaṁ taṁ tathāgataṁ sirasā name.",
  "anya-e0812n0:664_4": "Ettha “cāmīkaravaṇṇa”nti yatiyā cāmīti akkharadvayamatikkamma ṭhitattā antepi karaiti akkharadvayenānūnattā padacchedassa pubbāparavaṇṇānamanekattamitiṭṭhodāharaṇaṁ.",
  "anya-e0812n0:664_5": "Siñcatīti pade siñcāti vaṇṇadvayamatikkamma yatiyā dissamānattepi tiiti parabhāge ekavaṇṇattā anekavaṇṇābhāvoti paccudāharaṇaṁ.",
  "anya-e0812n0:664_6": "Ettha anekavaṇṇattaṁ padavaseneva ñātabbaṁ.",
  "anya-e0812n0:664_7": "Cāmīkarassa vaṇṇo viya vaṇṇo yassa soti viggaho.",
  "anya-e0812n0:665_0": "50.",
  "anya-e0812n0:666_0": "Saro sandhimhi pubbanto, viya lope vibhattiyā;",
  "anya-e0812n0:667_0": "Aññathā tva’ññathā tattha, yādesādi parādi’va.",
  "anya-e0812n0:668_0": "50.“Saro”ccādi.",
  "anya-e0812n0:668_1": "Vibhattiyā lope sati sandhimhi saṁhitāyaṁ katāyaṁ saro parapadādibhūto pubbanto viya pubbapadassa antabhūto yo saro, so viya hoti, anekavaṇṇattābhāvepi tato vihitayatiyā nevatthi bhaṅgoti adhippāyo.",
  "anya-e0812n0:668_2": "Aññathā tu vibhattiyā alope tu sati saṁhitāyaṁ katāyaṁ pubbapadantabhūto saro ce, aññathā aññena pakārena hoti, parapadassādisaro viya hotīti attho.",
  "anya-e0812n0:668_3": "Taṁ vibhattiyā saddhiṁ vihāya katayatiyā natthi bhaṅgoti adhippāyo.",
  "anya-e0812n0:668_4": "Tattha tassaṁ yatiyaṁ yādesādi ivaṇṇādīnaṁ kātabbo yakārādesādi parādiva parapadassa ādisaro viya hoti.",
  "anya-e0812n0:668_5": "Katayādesādisahitaṁ byañjanaṁ vihāya katāya yatiyā natthi bhaṅgoti adhippāyo.",
  "anya-e0812n0:669_0": "50.",
  "anya-e0812n0:669_1": "Idāni heṭṭhā vuttassa viruddhattepi yatibhaṅgābhāvaṁ dassento āha “saro”ccādi.",
  "anya-e0812n0:669_2": "Vibhattiyā lope sandhimhi sati saro sandhisaro pubbanto viya pubbapadassa anto viya hoti, aññathā tu vibhattiyā alope saṁhitāyaṁ katāyaṁ aññathā hoti, pubbapadantabhūto saro parapadassa ādisaro viya hoti.",
  "anya-e0812n0:669_3": "Tattha yatiyaṁ yādesādi ivaṇṇādīnaṁ kattabbayakārādesādi parādiva parapadassa ādisaro viya hoti, pubbantasadisasaramatikkamitvāpi parapadādisarasadisavaṇṇamāgamma taṁ anatikkamitvāpi parapadādisarasadisayādesādimatikkamitvāpi yatiyā payuttāya sati anekavaṇṇattābhāvepi yatibhaṅgo na hotīti adhippāyo.",
  "anya-e0812n0:669_4": "Pubbassa antoti ca, yo ca so ādeso ca, so ādi yassa makārādinoti ca, parassa ādīti ca vākyaṁ.",
  "anya-e0812n0:670_0": "51.",
  "anya-e0812n0:671_0": "Cādī pubbapadantāva, niccaṁ pubbapadassitā;",
  "anya-e0812n0:672_0": "Pādayo niccasambandhā, parādīva parena tu.",
  "anya-e0812n0:673_0": "51.Niccaṁ anavarataṁ pubbapadaṁ sitā nissitā cādī cakārādayo nipātā pubbassa padassa antā avayavā viya honti, te anto katvā yati kātabbāti adhippāyo.",
  "anya-e0812n0:673_1": "Parena parapadena niccasambandhā satatayogino, tusaddo aṭṭhānappayutto, pādayo tu parādīva parapadassa ādī avayavā viya honti, taṁ vihāya pubbapadante yati kātabbāti adhippāyo.",
  "anya-e0812n0:674_0": "51.“Cādi”ccādi.",
  "anya-e0812n0:674_1": "Niccaṁ satataṁ pubbapadassitā pubbapadaṁ nissāya pavattā cādī cakārādinipātā pubbapadantāva pubbapadassa antā avayavā viya honti, parena parapadena niccasambandhā nirantarayogino pādayo tu pādiupasaggā pana parādīva parapadassa ādī avayavāviya honti.",
  "anya-e0812n0:674_2": "Cādayo āgamma te bahi katvāpi pādayo āgamma te anto katvāpi pavatto virāmo yatibhaṅgoti adhippāyo.",
  "anya-e0812n0:674_3": "Coādi yesanti ca, pubbapadaṁ sitāti ca, po ādi yesanti ca, niccaṁ sambandhāti ca viggaho.",
  "anya-e0812n0:674_4": "Ettha ca tagguṇasaṁviññāṇattā cakārapakārādīnampi pariggaho.",
  "anya-e0812n0:675_0": "Sabbatthodāharaṇāni yathā",
  "anya-e0812n0:676_0": "52.",
  "anya-e0812n0:677_0": "Name taṁ sirasā sabbo-pamātītaṁ tathāgataṁ;",
  "anya-e0812n0:678_0": "Yassa lokaggataṁ patta-sso’pamā na hi yujjati.",
  "anya-e0812n0:679_0": "53.",
  "anya-e0812n0:680_0": "Munindaṁ taṁ sadā vandā-mya’nantamati’muttamaṁ;",
  "anya-e0812n0:681_0": "Yassa paññā ca mettā ca, nissīmāti vijambhati.",
  "anya-e0812n0:682_0": "52-53.Sabbatthāti pubbantasadisādīsu.",
  "anya-e0812n0:682_1": "“Nameta”ntiādigāthādvaye padattho pākaṭo, adhippāyo tu yato lokaggataṁ patto, tato sabbopamātīto, yato paññāmettā loke nirantaramiva vattanti, tato anantamati, uttamo cāti.",
  "anya-e0812n0:682_2": "Ettha “sabbā upamā”ti samāsaṁ katvā vibhattilope saṁhitāyañca katāyaṁ parapadādiukāro pubbapadantabbakāraṭṭhaakāro viya hotīti sabbo iccatra pādantayati.",
  "anya-e0812n0:682_3": "Pattassopamā iccatra yakārādesassa parādisadisabhāvo viya hoti, vibhattiyā alope saṁhitāyaṁ katāyaṁ savibhattiyā akāro parapadādi ukāro viya hotīti taṁvibhattiyā pasiddhaṁ vihāya pattaiccatra pādantayati.",
  "anya-e0812n0:682_4": "Tathā vandāmyanantaiccatra yakārādesassa parādisadisabhāvo vihitoti myasaddaṁ vajjetvā vandāiccatra pādantayati.",
  "anya-e0812n0:682_5": "Pubbapadassitānaṁ cādīnaṁ pubbapadantasadisatā vuttāti mettā cāti casaddato yati, aparapadasambandhā pādayo parapadādisadisā hontīti nissīmāti ettha nisaddaṁ vihāya tato ādimhi yati.",
  "anya-e0812n0:683_0": "52-53.",
  "anya-e0812n0:683_1": "Sabbattha yathāvuttapubbantasadisasarādīsu pañcasu udāharaṇāniyathā.",
  "anya-e0812n0:683_2": "“Name ta”miccādi, lokaggataṁ pattassa yassa buddhassa upamā na hi yujjati sakalapadatthānaṁ atikkamma ṭhitattā na hi yujjati.",
  "anya-e0812n0:683_3": "Sabbopamātītaṁ taṁ tathāgataṁ sirasā name namāmi.",
  "anya-e0812n0:683_4": "Sabboti ettha okārassa pubbapadantasarasadisattā tato parāya yatiyā ca ssopamāti parapadādisadisaṁ vaṇṇamanatikkamma ṭhitāya yatiyā ca udāharaṇaṁ.",
  "anya-e0812n0:684_0": "“Muninde”ccādi.",
  "anya-e0812n0:684_1": "Yassa sambuddhassa paññā ca mettā canissīmā anantasattaanantañeyyavisayakaraṇato sīmārahitā ativijambhati.",
  "anya-e0812n0:684_2": "Anantamatiṁ udayabbayasambhavepi ñeyyassānantattā visayimhi visayavohārena anantapaññāya samannāgataṁ uttamaṁ tato eva pavaraṁ taṁ munindaṁ sadā vandāmi, yādesassa parādisadisattā tamanāgamma yati bhavati.",
  "anya-e0812n0:684_3": "Mettācanissīmāti ettha cādīnaṁ pubbapadantasadisattāca pādīnaṁ parapadādisadisattā ca “cā”ti “nī”ti imesampi yati bhavati.",
  "anya-e0812n0:685_0": "Cādipādīsu paccudāharaṇāni yathā",
  "anya-e0812n0:686_0": "54.",
  "anya-e0812n0:687_0": "Mahāmettā mahāpaññā, ca yattha paramodayā;",
  "anya-e0812n0:688_0": "Paṇamāmi jinaṁ taṁ pa-varaṁ varaguṇālayaṁ.",
  "anya-e0812n0:689_0": "54.“Mahā”iccādi.",
  "anya-e0812n0:689_1": "Yatthāti yasmiṁ jine.",
  "anya-e0812n0:689_2": "Paramodayāti mahāmettādayo ukkaṭṭhābhivuḍḍhiyo.",
  "anya-e0812n0:689_3": "Tatoyeva varaguṇālayaṁ, teneva pavaraṁ uttamaṁ taṁ jinanti sambandho.",
  "anya-e0812n0:689_4": "Ettha pubbapadanissitaṁ cakāraṁ parapadādibhūtaṁ katvā tato pubbe katā yati ca, parapadādisambandhapakāraṁ pubbapadantabhūtaṁ katvā pakārato paraṁ katā yati ca viruddhāti ubhayattha paccudāharaṇaṁ.",
  "anya-e0812n0:690_0": "54.Cādipādīsu visayabhūtesu paccudāharaṇaṁ yathā.",
  "anya-e0812n0:690_1": "“Mahāmetti”ccādi.",
  "anya-e0812n0:690_2": "Yattha yasmiṁ jine mahāmettā ca mahāpaññā ca imā paramodayā ukkaṭṭhābhivuḍḍhiyo honti.",
  "anya-e0812n0:690_3": "Varaguṇālayaṁ uttamaguṇākaraṁ pavaraṁ tatoyeva uttamaṁ taṁ jinaṁ paṇamāmi.",
  "anya-e0812n0:690_4": "Ettha cakāraṁ parapadādiṁ katvā pakāraṁ pubbapadantaṁ katvā yatiyā pavattattā “ca yattha, taṁ pā”tidvayamapi paccudāharaṇaṁ.",
  "anya-e0812n0:691_0": "55.",
  "anya-e0812n0:692_0": "Padatthakkamato muttaṁ, kamaccutamidaṁ yathā;",
  "anya-e0812n0:693_0": "Khettaṁ vā dehi gāmaṁ vā, desaṁ vā mama sobhanaṁ.",
  "anya-e0812n0:694_0": "55.“Pada”iccādi.",
  "anya-e0812n0:694_1": "Padānaṁ atthakkamato muttaṁ gaḷitaṁ kamaccutamidanti vidhīyate.",
  "anya-e0812n0:694_2": "Khettaṁ vā iccādinā arucitoyaṁ yācanakkamo vattuno aviññutaṁ gameti.",
  "anya-e0812n0:694_3": "Yo hi khettampi dātuṁ nicchati, kathaṁ so gāmādikaṁ dassatīti.",
  "anya-e0812n0:695_0": "55.“Padatthi”ccādi.",
  "anya-e0812n0:695_1": "Padatthakkamato padānaṁ atthakkamato muttaṁ gaḷitaṁ idaṁ vākyaṁ kamaccutaṁ nāma.",
  "anya-e0812n0:695_2": "Udāharati “yathi”ccādi.",
  "anya-e0812n0:695_3": "Mama sobhanaṁ khettaṁ vā gāmaṁ vā desaṁ vā janapadaṁ vā dehi.",
  "anya-e0812n0:695_4": "Ettha khettamiccādi yācanakkamo vattuno aviññubhāvaṁ vinā ucitapadatthakkamaṁ nappakāseti, tathā hi khettamapi dātumanicchanto gāmanigamajanapadādiṁ kathaṁ dassatīti kamahāni.",
  "anya-e0812n0:696_0": "56.",
  "anya-e0812n0:697_0": "Lokiyattha’matikkantaṁ, ativuttaṁ mataṁ yathā;",
  "anya-e0812n0:698_0": "Atisambādha’mākāsa-metissā thanajambhanethanajumbhane (sī.).",
  "anya-e0812n0:699_0": "56.“Loki”ccādi.",
  "anya-e0812n0:699_1": "Loke vidito lokiyo, taṁ lokiyatthamabhidheyyaṁ atikkantaṁ ananuvuttaṁ yaṁ taṁ ativuttaṁ matanti vidhīyate.",
  "anya-e0812n0:699_2": "Yathetyādinā udāharati.",
  "anya-e0812n0:699_3": "Etissā vanitāya thanānaṁ payodharānaṁ jambhane byāpane ākāsaṁ gaganaṁ atisambādhaṁ accantappakaṁ.",
  "anya-e0812n0:700_0": "56.“Lokiyatthi”ccādi.",
  "anya-e0812n0:700_1": "Lokiyatthaṁ loke pasiddhamabhidheyyaṁ atikkantaṁ kathanākārena atikkamitaṁ vākyaṁ ativuttamiti mataṁ.",
  "anya-e0812n0:700_2": "Udāharati “yathi”ccādi.",
  "anya-e0812n0:700_3": "Etissā thanajambhane thanānaṁ vijambhane ākāsaṁ atisambādhaṁ anokāsaṁ.",
  "anya-e0812n0:700_4": "Ettha payodharānaṁ mahantattaṁ vadāmāti loke mahantanti pasiddhaṁ gaganamapi atikkantattā vākyamativuttadosena dūsitaṁ.",
  "anya-e0812n0:701_0": "57.",
  "anya-e0812n0:702_0": "Samudāyatthato’petaṁ, taṁ apetatthakaṁ yathā;",
  "anya-e0812n0:703_0": "Gāviputto balībaddho, tiṇaṁ khādī pivī jalaṁ.",
  "anya-e0812n0:704_0": "57.“Samudāyi”ccādi.",
  "anya-e0812n0:704_1": "Samudāyassa pakaraṇato padasandhino vākyassa attho abhidheyyaṁ aṅgaṅgibhūtaṁ kriyākārakasambandhīvisesalakkhaṇaṁ saṁvohārikaṁ, tato apetaṁ apagataṁ suññaṁ, vinā na (ka.) padatthamattena tassa katthaci byabhicārābhāvato etādisaṁ yaṁ tamapetatthakanti vidhi.",
  "anya-e0812n0:704_2": "Na hi “gāviputto”ccādīsu samudāyattho sambhavati.",
  "anya-e0812n0:705_0": "57.“Samudāyi”ccādi.",
  "anya-e0812n0:705_1": "Samudāyatthato visesanavisesyabhūtakriyākārakasambandhehi yuttavākyasaṅkhātapadasamudāyassa sambandhapadattā vohārānurūpaatthato apetaṁ apagataṁ, avayavatthamattassa vā sabbattha labbhamānattā samudāyatthato suññaṁ, taṁ vākyaṁ apetatthakaṁ nāma.",
  "anya-e0812n0:705_2": "Yathiccādinā udāharati “gāviputto balībaddho usabho tiṇaṁ khādi, jalaṁ pivī”ti.",
  "anya-e0812n0:705_3": "Ettha avayavatthamattena vinā samudāyena gamyamānassa kassaci visesatthassa abhāvā samudāyatthato apagataṁ nāma hoti.",
  "anya-e0812n0:706_0": "58.",
  "anya-e0812n0:707_0": "Bandhe pharusatā yattha, taṁ bandhapharusaṁ yathā;",
  "anya-e0812n0:708_0": "Kharā khilā parikkhīṇā, khette khittaṁ phalatya’laṁ.",
  "anya-e0812n0:709_0": "58.“Bandhe”ccādi.",
  "anya-e0812n0:709_1": "Kharāiccādikaṁ bandhapharusaṁ sutisubhagattābhāvato kharā kakkasā khilā khāṇukādayo parikkhīṇā khayaṁ pattā yato, tasmā khette kedāre khittaṁ vuttaṁ alamaccantaṁ phalati nipphajjati.",
  "anya-e0812n0:709_2": "vākyadoso.",
  "anya-e0812n0:710_0": "58.“Bandhe”ccādi.",
  "anya-e0812n0:710_1": "Bandhe bandhasarīre pharusatā sutisukhatābhāvato pharusabhāvo yattha vākye bhavati, taṁ vākyaṁ bandhapharusaṁ nāma hoti.",
  "anya-e0812n0:710_2": "Yathāti udāharati.",
  "anya-e0812n0:710_3": "Kharā kakkasā khilā khāṇukādayo parikkhīṇā yasmā khīṇā honti, tasmā khette khittaṁ vuttaṁ bījaṁ alaṁ atisayena phalati nipphajjati.",
  "anya-e0812n0:711_0": "Vākyadosaniddesavaṇṇanā niṭṭhitā.",
  "anya-e0812n0:712_0": "Vākyatthadosaniddesavaṇṇanā",
  "anya-e0812n0:713_0": "59.",
  "anya-e0812n0:714_0": "Ñeyyaṁ lakkhaṇamanvattha-vasenā’pakkamādinaṁ;",
  "anya-e0812n0:715_0": "Udāharaṇametesaṁ, dāni sandassayāmya’haṁ.",
  "anya-e0812n0:716_0": "59.“Ñeyya”miccādi.",
  "anya-e0812n0:716_1": "Apakkamādīnaṁ yathāuddiṭṭhānaṁ lakkhīyati udāharaṇamanenāti atthena lakkhaṇaṁ anvatthavasena apagato kamo yattha taṁ apakkamantiādinā atthānugamanavasena ñeyyaṁ viññātabbaṁ.",
  "anya-e0812n0:716_2": "Idāni vākyadose niddisitvā avasarappatte imasmiṁ kāle etesaṁ apakkamādīnaṁ udāharaṇaṁ lakkhiyaṁ ahaṁ sandassayāmi pakāsessāmi.",
  "anya-e0812n0:717_0": "59.",
  "anya-e0812n0:717_1": "Idāni uddiṭṭhānukkamena apakkamādiatthadosāni vibhāveti “ñeyya”miccādinā.",
  "anya-e0812n0:717_2": "Apakkamādīnaṁ apakkamocityahīnādīnaṁ lakkhaṇaṁ apakkamādivisayabuddhiyā aviparītavuttiyā pavattikāraṇaṁ anvatthavasena apagato kamo yatthiccādivacanatthānugatañāṇavasena ñeyyaṁ ñātabbaṁ, visuṁ lakkhaṇaṁ na vadāmāti vuttaṁ hoti.",
  "anya-e0812n0:717_3": "Idāni ahaṁ etesaṁ apakkamādīnaṁ udāharaṇaṁ lakkhiyaṁ sandassayāmi.",
  "anya-e0812n0:717_4": "Atthānugatamanvatthaṁ anvatthassa ñāṇassa vasoti viggaho.",
  "anya-e0812n0:718_0": "Tatthāpakkamaṁ yathā",
  "anya-e0812n0:719_0": "60.",
  "anya-e0812n0:720_0": "Bhāvanādānasīlāni, sammā sampāditāni’ha;",
  "anya-e0812n0:721_0": "Bhogasaggādinibbāna-sādhanāni na saṁsayo.",
  "anya-e0812n0:722_0": "60.“Bhāvanā”iccādi.",
  "anya-e0812n0:722_1": "Sammā alobhādihetusampattiyā sakkaccaṁ sampāditāni nipphāditāni.",
  "anya-e0812n0:722_2": "Ettha bhogasaggādinibbānānaṁ hetavo yathākkamaṁ dānasīlabhāvanāyo, na tu bhāvanādānasīlāni.",
  "anya-e0812n0:723_0": "60.Tattha tesu apakkamādīsu apakkamaṁ yathā apakkamassodāharaṇamevaṁ.",
  "anya-e0812n0:723_1": "Ocityahīnaṁ yathātyādīsupi evamattho veditabbo.",
  "anya-e0812n0:723_2": "“Bhāvani”ccādi.",
  "anya-e0812n0:723_3": "Iha imasmiṁ attabhāve sammā sampāditāni alobhādihetusampattiyā sakkaccaṁ sampāditāni rāsikatāni bhāvanādānasīlāni bhogasaggādinibbānasādhanāni upabhogaparibhogāni, sagguppattiāyuārogyādīni, nibbānañceti etesaṁ sādhakāni.",
  "anya-e0812n0:723_4": "Na saṁsayo sadisavisadisavipākadāne saṁsayo nāma natthi.",
  "anya-e0812n0:723_5": "Ettha bhogasagganibbānānaṁ hetubhūtā pana kamato dānasīlabhāvanāyo bhavantīti phalakkamassa hetukkamaṁ viruddhamiti kamāpetaṁ nāma hoti.",
  "anya-e0812n0:724_0": "Ocityahīnaṁ yathā",
  "anya-e0812n0:725_0": "61.Pūjanīyataro loke, aha’meko nirantaraṁ.",
  "anya-e0812n0:726_0": "Mayekasmiṁ guṇā sabbe, yato samuditā ahuṁ.",
  "anya-e0812n0:727_0": "61.“Pūjanīyi”ccādi.",
  "anya-e0812n0:727_1": "Yato yasmā kāraṇā sabbe guṇā sīlādayo ekasmiṁ kevale mayi eva samuditā rāsibhūtā ahuṁ ahesuṁ, tasmā kāraṇā imasmiṁ sattaloke eko kevalo ahameva nirantaraṁ satataṁ pūjanīyataro atisayena pujjoti.",
  "anya-e0812n0:727_2": "Evamattapasaṁsanamarucitaṁ sappurisassa.",
  "anya-e0812n0:728_0": "61.“Pūjanīyatare”ccādi.",
  "anya-e0812n0:728_1": "Yato yasmā sabbe guṇā sīlādayo ekasmiṁ mayi adutiye mayi eva samuditā rāsibhūtā ahuṁ ahesuṁ, tasmā loke sattaloke eko adutiyo ahameva nirantaraṁ satataṁ pūjanīyataro atisayena pūjanīyo.",
  "anya-e0812n0:728_2": "Evaṁ attappasaṁsanato ucitatāya parihānīti ocityahīnaṁ nāma.",
  "anya-e0812n0:729_0": "Yathā ca",
  "anya-e0812n0:730_0": "62.",
  "anya-e0812n0:731_0": "Yācitohaṁ kathaṁ nāma, na dajjāmyapi jīvitaṁ;",
  "anya-e0812n0:732_0": "Tathāpi puttadānena, vedhate hadayaṁ mama.",
  "anya-e0812n0:733_0": "62.“Yācito”iccādi.",
  "anya-e0812n0:733_1": "Ettha “yadi yāciṁsu, jīvitampi yācakānaṁ dajjāmī”ti dassitodāratāyānucitaṁ puttadāne hadayapavedhanakathanaṁ vessantarassa yajjevamavoca.",
  "anya-e0812n0:734_0": "62.Yathā ca, evampi ocityahīnassa udāharaṇaṁ daṭṭhabbaṁ “yācito”ccādi.",
  "anya-e0812n0:734_1": "Yācito yācakehi yācito ahaṁ jīvitamapi kathaṁ nāma na dajjāmi, tathāpi evaṁ dānajjhāsaye satipi puttadānena mama hadayaṁ vedhate kampate.",
  "anya-e0812n0:734_2": "Ettha vessantarassa “yadi yāceyyuṁ, jīvitamapi yācakānaṁ dajjāmī”ti katapaṭiññāya puttadānena hadayakampanassa kathanaṁ cāgātisayayogasaṅkhātaudāraguṇassa ananucchavikanti ocityahīnaṁ.",
  "anya-e0812n0:735_0": "Bhaggarīti yathā",
  "anya-e0812n0:736_0": "63.",
  "anya-e0812n0:737_0": "Itthīnaṁ dujjanānañca, vissāso nopapajjate;",
  "anya-e0812n0:738_0": "Vise siṅgimhi nadiyaṁ, roge rājakulamhī ca.",
  "anya-e0812n0:739_0": "63.“Itthīna”miccādi.",
  "anya-e0812n0:739_1": "Nopapajjate na yujjati.",
  "anya-e0812n0:739_2": "Ettha sambandhe chaṭṭhiyā pariccāgena viseiccādinā ādhāre sattamīniddeso attharītiyā bhaṅgo.",
  "anya-e0812n0:739_3": "Ādo majjhe ca cakārapariccāgā saddarītiyā bhaṅgo, rītīnaṁ anantattā bhaṅgāpyanantā.",
  "anya-e0812n0:739_4": "Udāharaṇaṁ tu disāmattaṁ.",
  "anya-e0812n0:740_0": "63.“Itthīna”miccādi.",
  "anya-e0812n0:740_1": "Itthīnañca dujjanānañca vissāso sahavāsādīhi vissāso nopapajjate anatthasaṁsayānivattikāraṇattā na yujjati.",
  "anya-e0812n0:740_2": "Vise garaḷe ca siṅgimhi siṅgavati mahiṁ sādo ca nadiyañca roge vaḍḍhamānake roge ca rājakulamhi ca vadhabandhanādikārake rājakule ca vissāso nopapajjate.",
  "anya-e0812n0:740_3": "Ettha ādo sambandhe chaṭṭhiyā ārabhitvā taṁ pahāya sattamiyā vuttattā attharīti ca, ādimajjhesu casaddapariccāgato saddarīti ca bhinnā.",
  "anya-e0812n0:740_4": "Casaddaṁ payuñjantena ādo eva vā ante eva vā paccekaṁ vā yojetabbaṁ hoti.",
  "anya-e0812n0:740_5": "Īdiso payogo rītibhaṅgo nāma hoti.",
  "anya-e0812n0:740_6": "Rītīnaṁ bahuttā rītibhaṅgadosāpi bahuvidhā.",
  "anya-e0812n0:740_7": "Idaṁ pana mukhamattanidassanaṁ.",
  "anya-e0812n0:741_0": "Sasaṁsayaṁ yathā",
  "anya-e0812n0:742_0": "64.",
  "anya-e0812n0:743_0": "Munindacandimāloka-rasalolavilocano;",
  "anya-e0812n0:744_0": "Jano’vakkantapantho’va, gopadassanapīṇito.",
  "anya-e0812n0:745_0": "64.“Munindi”ccādi.",
  "anya-e0812n0:745_1": "Candimā viya candimā, munindoyeva candimā, tassa ālokanaṁ dassanaṁ, āloko pakāso vā, tasmiṁ raso anurāgo, tena lolāni capalāni locanāni akkhīni yassa so jano avakkanto okkanto paviṭṭho pantho maggo yena avakkantapantho eva gunnaṁ raṁsīnaṁ, iṭṭhatthanipphattisūcakabhāvena gopadatthassa vā padassanena pīṇito muditoti ettha gorūpassa padassanenātipi viññāyatīti sandeho.",
  "anya-e0812n0:746_0": "64.“Munindi”ccādi.",
  "anya-e0812n0:746_1": "Munindacandimālokarasalolavilocano munindasaṅkhātassa candimassa āloke dassane pātubhāve vā rasena ālayena cañcalanetto jano avakkantapanthova otiṇṇamaggova buddhassa dassanatthāya maggamotiṇṇoti adhippāyo.",
  "anya-e0812n0:746_2": "Gopadassanapīṇito gosaṅkhātaraṁsipadassanena, abhimaṅgalasammatagopadassanena vā santuṭṭho hoti.",
  "anya-e0812n0:746_3": "Ettha gopadassanenāti ca atthassa gamyamānattā viññātuṁ saṁsayo uppajjatīti sasaṁsayaṁ nāma.",
  "anya-e0812n0:746_4": "Avakkanto pantho yenāti ca, gunnaṁ raṁsīnaṁ, gāvassa vā padassananti ca, gopadassanena pīṇitoti ca viggaho.",
  "anya-e0812n0:747_0": "65.",
  "anya-e0812n0:748_0": "Vākyatthato duppatīti-karaṁ gāmmaṁ mataṁ yathā;",
  "anya-e0812n0:749_0": "Poso vīriyavāso’yaṁ, paraṁ hantvāna vissami.",
  "anya-e0812n0:750_0": "65.“Vākya”iccādi.",
  "anya-e0812n0:750_1": "Paraṁ sattuṁ hantvāna paharitvā vīriyavā sūro soyaṁ poso puriso vissami vissattho.",
  "anya-e0812n0:750_2": "Ayamattho tāva na duppatīto.",
  "anya-e0812n0:750_3": "Paraṁ accantaṁ hantvāna vīriyavā ucitasambhavo soyaṁ poso vissamīti duppatītoyamattho.",
  "anya-e0812n0:751_0": "65.",
  "anya-e0812n0:751_1": "Anvatthavasena lakkhaṇassa apākaṭattā salakkhaṇaṁ lakkhiyamudāharati “vākyatthato”ccādinā.",
  "anya-e0812n0:751_2": "Vākyatthato duppatītikaraṁ viruddhappakāsakaṁ gāmmanti mataṁ.",
  "anya-e0812n0:751_3": "Yathāti udāharati.",
  "anya-e0812n0:751_4": "Paraṁ sattuṁ hantvāna māretvāna vīriyavā sūro so ayaṁ poso vissami vigataparissamo ahosi, ayamattho iṭṭho.",
  "anya-e0812n0:751_5": "Paraṁ atisayena hantvāna vītikkamaṁ katvā vīriyavā upacitasambhavo upacitasukko so ayaṁ puriso vāyāmena vissami vigatavāyāmo ahosīti.",
  "anya-e0812n0:751_6": "Imassatthassa asabbhārahattā gāmmattaṁ.",
  "anya-e0812n0:751_7": "Vīriyaṁ ussāho sambhavo vā assa atthīti viggaho.",
  "anya-e0812n0:752_0": "66.",
  "anya-e0812n0:753_0": "Duṭṭhālaṅkaraṇaṁ tetaṁ, yatthālaṅkāradūsanaṁ;",
  "anya-e0812n0:754_0": "Tassālaṅkāraniddese, rūpamāvībhavissati.",
  "anya-e0812n0:755_0": "66.“Duṭṭhā”iccādi.",
  "anya-e0812n0:755_1": "Yattha yasmiṁ vākye alaṅkārānaṁ dūsanaṁ vikaṭatā, etantu duṭṭhālaṅkaraṇaṁ duṭṭhālaṅkaraṇaṁ nāma, tassa duṭṭhālaṅkārassa rūpaṁ sarūpaṁ alaṅkāraniddese taṁnāmake paricchede āvībhavissati pakāsissati, tattheva taṁ dassayissāmīti adhippāyo.",
  "anya-e0812n0:756_0": "66.“Duṭṭhālaṅkari”ccādi.",
  "anya-e0812n0:756_1": "Yattha vākye alaṅkāradūsanaṁ alaṅkārānaṁ virodho hoti, etaṁ vākyatthanissitaṁ etaṁ vākyaṁ duṭṭhālaṅkaraṇaṁ duṭṭhālaṅkāro nāma, tassa duṭṭhālaṅkaraṇadosopalakkhitavākyassa rūpaṁ sarūpaṁ lakkhiyaṁ alaṅkāraniddese alaṅkārānaṁ nidassanaṭṭhānabhūte paricchede āvībhavissati.",
  "anya-e0812n0:756_2": "Ettha vuttepi puna tatthāpi vattabbaṁ siyāti na vuttanti adhippāyo.",
  "anya-e0812n0:756_3": "Uddese “duṭṭhālaṅkatī”ti vatvā idāni “duṭṭhālaṅkaraṇa”nti vacanaṁ alaṅkati alaṅkaraṇaalaṅkārasaddānaṁ tulyatthattā na virujjhati.",
  "anya-e0812n0:757_0": "67.",
  "anya-e0812n0:758_0": "Kato’tra saṅkhepanayā mayā’yaṁ,",
  "anya-e0812n0:759_0": "Dosānamesaṁ pavaro vibhāgo;",
  "anya-e0812n0:760_0": "Eso’va’laṁ bodhayituṁ kavīnaṁ,",
  "anya-e0812n0:761_0": "Tamatthi ce khedakaraṁ parampi.",
  "anya-e0812n0:762_0": "Iti saṅgharakkhitamahāsāmipādaviracite subodhālaṅkāre",
  "anya-e0812n0:763_0": "Dosāvabodho nāma",
  "anya-e0812n0:764_0": "Paṭhamo paricchedo.",
  "anya-e0812n0:765_0": "67.",
  "anya-e0812n0:765_1": "Evaṁ “sodāharaṇametesaṁ, lakkhaṇaṁ kathayāmyaha”nti katapaṭiññānurūpaṁ paṭipajja dāni “katotri”ccādinā nikkhipananayaṁ saṅkhipati.",
  "anya-e0812n0:765_2": "Atra imasmiṁ adhikāre, paricchede vā esaṁ yathāvuttānaṁ dosānaṁ padadosādīnaṁ pavaro uttamo vibhāgo vibhajanaṁ saṅkhepanayā saṅkhepakkamena, na vitthārato, yato aparisaṅkhyeyyānaṁ natthi pariyanto mayā kato niṭṭhāpito.",
  "anya-e0812n0:765_3": "Nanu “saṅkhepanayā”ti vuttattā purātanehi purātarehi (ka.) dīpitā santi bahū dosā, te pariccattā siyunti?",
  "anya-e0812n0:765_4": "Ettha vuccate, vitthārakkamassa anadhippetattā “saṅkhepanayā”ti vuttaṁ, na pana sabbathā pariccāgena. Tathā hi–",
  "anya-e0812n0:766_0": "“Nihantu soyaṁ jalitaṁ, pataṅgo aripāvaka”ntiādīnaṁ",
  "anya-e0812n0:767_0": "Akkhamatthantarādikaṁ viruddhatthantarānugatanti ca.",
  "anya-e0812n0:767_1": "Ettha hi pataṅgasaddena jotiriṅgaṇasaṅkhātamatthantaramasamatthamicchitatthe “vacanti gaṇḍā”tyevamādikaṁ amaṅgalaapayuttapadādikaṁ kiliṭṭhe antogadhanti ca.",
  "anya-e0812n0:768_0": "Gajahesādi sambandhadūsitaṁ lokavirodhi, sogatāgamādīsu pasiddhaṁ rūpakkhandhādikamaññatra vuttaṁ appatītaṁ nāma.",
  "anya-e0812n0:768_1": "Idaṁ āgamavirodhiiti, sambandhadūsitappatītādikaṁ virodhimhi paviṭṭhanti ca, ānetabbahetuttā hetvapekkhaṁ neyyato na byatiriccatīti ca.",
  "anya-e0812n0:769_0": "“Devo voharatu klesaṁ, rāhukhinno divākaro”",
  "anya-e0812n0:770_0": "Iccādikaṁ asāmatthyābhidheyyādikaṁ ocityahīne saṅgahitanti ca.",
  "anya-e0812n0:770_1": "Jigucchaasabbhasaṁsūcakaatthantarakañca gāmmaṁ duppatītikare saṅgayhatīti ca.",
  "anya-e0812n0:770_2": "( ) (duruccāraṇaṁ)?",
  "anya-e0812n0:770_3": "Sabandhapharusameveti ca.",
  "anya-e0812n0:771_0": "Ettha pana ocityahīnaduppatītikarānaṁ vākyatthadosattepi phandhapharusassa ca vākyadosatte padapadatthānaṁ dosato vākyameva duṭṭhaṁ siyā, vākyañca padehi viriccate, pade duṭṭhe vākyattho ca duṭṭho siyā.",
  "anya-e0812n0:771_1": "Padadosato vākyavākyatthānaṁ nānābhāvābhāvañāpanatthaṁ asāmatthiyābhidheyyādikaṁ padaṁ ocityahīnādivākyatthadosādīsu anto kathitaṁ.",
  "anya-e0812n0:771_2": "Tathā hi purātanehi viruddhatthantarādīhi padehi viracitaṁ vākyaṁ viruddhantiādinā bahūni duṭṭhāni vākyāni dassitāni.",
  "anya-e0812n0:771_3": "“Harisamānayī”ti ettha hapubbaṁ risa’mānayīti icchitatthā pari bhaṭṭhaṁ bhaṭṭhaṁ.",
  "anya-e0812n0:771_4": "Nānatthamappasiddhehi yuttaṁ guḷhaṁ, yathā “sakko sahassagū”ti.",
  "anya-e0812n0:771_5": "Iti bhaṭṭhaguḷhatthādayo pasādālaṅkāraviruddhāti ca.",
  "anya-e0812n0:772_0": "Vākyepi visandhikamihānupayogīti ca, vākyantaropagataṁ vākyaṁ vākyagabbhaṁ, vākyantarapadasammissaṁ “apāthyameso dissati, vejjaṁ khādatyanārata”miccādikaṁ vākyasaṁkiṇṇañca byākiṇṇe samohitanti ca.",
  "anya-e0812n0:773_0": "“Kācuyyāne mayā diṭṭhā, vallarī pañcapallavā;",
  "anya-e0812n0:774_0": "Pallave pallave mudhā, yassā kusumamañcarī”ti.",
  "anya-e0812n0:775_0": "Idamavācakaṁ paheḷikāya pamussitāsannissitanti ca, tattha ca kavinā uyyānasaddena gehaṁ, latāvācinā vallarīsaddena aṅganā, pallavasaddena karacaraṇadasanacchadā, mañcarīsaddena nakhasobhā dantakantiyo ca vattumicchitā, vākyatthepi paduminīnaṁ rattiyamunniddatādikaṁ viruddhaṁ virodhinilīnanti ca nātyanuññātā, na tu sabbathā pariccāgena.",
  "anya-e0812n0:775_1": "Esova evaṁ yathāvuttanayena niṭṭhāpito ayaṁ saṅkhepanayo eva kavīnaṁ paṇḍitajanānaṁ khedakaraṁ “kathaṁ nāma bandhepīdisaṁ sati santī”ti evamāsuhanopajanaṁ paraṁ padadose asādhusandiddhapariyāya ñeyyaappatītatthaappayojaka dubbodhadesiyādikaṁ, vākyadose adhikaūnabhaggacchandādikaṁ, vākyatthadose upakkamopasaṁhāravisamañceti iccevamādikamaparampi dūsanaṁ atthi ce yadi bhaveyya, tampi bodhayitumavagametuṁ alaṁ samatthaṁ yathāvuttadosānusārena buddhimantehi sakkā ūhitunti.",
  "anya-e0812n0:776_0": "Evaṁ vadato ca ganthakārassāyamadhippāyo –",
  "anya-e0812n0:776_1": "ye dosā vibhāgaso na vuttā, te mayā ganthagāravabhayā saṅkhepitā, lakkhaṇato tu saṅgahitā.",
  "anya-e0812n0:776_2": "Na hi tesamantaṁ ko jahāpeti.",
  "anya-e0812n0:777_0": "Tattha saddasatthaviruddhamasādhu.",
  "anya-e0812n0:777_1": "Yaṁ kriyādinimittamupādāya atthantarepi vattate, taṁ saññābhāveneva payuttaṁ sandiddhaṁ, yathā “ravimhihimahā”ti, idaṁ pana visesanatthe sādhu hoti.",
  "anya-e0812n0:777_2": "Pasiddhasaññāsaddassa pariyāyantarena parikappitapadaṁ pariyāyañeyyaṁ, yathā “vaḷavāmukhene”ti ettha “assavanitānanena” iti.",
  "anya-e0812n0:777_3": "Yaṁ accantābyabhicārībhāvena visesyassa guṇaṁ vadati, taṁ appatītatthaṁ, yathā “kaṇhamasī”ti.",
  "anya-e0812n0:777_4": "Adhigatatthānupayogaṁ appayojakaṁ, yathā “atiphenilaṁ sāgaramalaṅghī”ti.",
  "anya-e0812n0:777_5": "“Manuññaddhanayo pāde, khādayo kani bhanti te” iccādiko dubbodho, kani kaññe khādayo gaggharikā.",
  "anya-e0812n0:777_6": "“Ime lāvaṇyatallā te, gallā lolavilocane”iccādiko desiyo, tallo jalāsayaviseso, gallo kapolo.",
  "anya-e0812n0:777_7": "“Saggasevīnaṁ ripūnamitthīnamakaṅkaṇo pāṇi.",
  "anya-e0812n0:777_8": "Nettamanañjana”ntiādikaṁ adhikaṁ.",
  "anya-e0812n0:777_9": "“Akaṅkaṇo pāṇī”tiādinā vedhabyassa gammamānattā “saggasevīna”nti adhikanti.",
  "anya-e0812n0:777_10": "Yattha vattabbassa ūnatā, taṁ ūnaṁ, yathā “tilokatilakaṁ muni”ntiādi.",
  "anya-e0812n0:777_11": "Ettha “vandāmī”ti ūnaṁ, chandobhaṅgānvitaṁ vaco bhaggacchandaṁ pākaṭaṁ.",
  "anya-e0812n0:777_12": "Ārambhāvasānena visamaṁ upakkamopasaṁhāravisamaṁ, taṁ pana āraddhakkamapariccāgenāparena nikkhipanaṁ veditabbaṁ.",
  "anya-e0812n0:778_0": "Iti subodhālaṅkāre mahāsāmināmikāṭīkāyaṁ",
  "anya-e0812n0:779_0": "Dosāvabodhaparicchedo.",
  "anya-e0812n0:780_0": "67.",
  "anya-e0812n0:780_1": "Evaṁ “sodāharaṇametesaṁ, lakkhaṇaṁ kathayāmyaha”nti katapaṭiññānurūpaṁ sampādetvā idāni “katotre”ccādinā nigamento dose saṅkhipati.",
  "anya-e0812n0:780_2": "Atra imasmiṁ adhikāre, paricchede vā esaṁ dosānaṁ yathāvuttapadadosādīnaṁ pavaro lakkhaṇāvirodhalakkhiyato uttamo vibhāgo asaṅkarato vibhajanaṁ saṅkhepanayā vitthārāpaniyasaṅkhepakkamena mayā kato vutto esova yathāvutto eso saṅkhepakkamo eva kavīnaṁ viracayantānaṁ khedakaraṁ bandhasarīre īdisaṁ īdisappayogaṁ kathaṁ nāma karomīti evaṁ pavattakhedamuppādayantaṁ parampi asādhusandiddhādi aññampi dūsanamatthi ce, taṁ sabbaṁ bodhayituṁ bodhetuṁ alaṁ samattho hoti.",
  "anya-e0812n0:780_3": "Niyati avuttopi attho etenāti ca, saṅkhepo ca so nayo cāti viggaho.",
  "anya-e0812n0:781_0": "Ihāniddiṭṭhaṁ",
  "anya-e0812n0:782_0": "“Nihantu soyaṁ jalitaṁ, pataṅgo aripāvaka”ntiādikaṁ",
  "anya-e0812n0:783_0": "Akkhamatthantarādikaṁ viruddhatthantare anupatattā na vuttaṁ, ettha sūriyavācako pataṅgasaddo jotiriṅgaṇavācakopi hotīti vattumicchitaamittaggivināse asamatthaññattho hoti.",
  "anya-e0812n0:784_0": "“Vacanti gaṇḍi”ccādikaṁ āgame appasiddhaṁ lakkhaṇamattena sādhiyaṁ.",
  "anya-e0812n0:784_1": "Appayuttapadādidoso kiliṭṭhapadadose antogadho hotīti na vutto.",
  "anya-e0812n0:785_0": "Gajahesāturaṅgakoñcanādādisambandhadūsitañca.",
  "anya-e0812n0:785_1": "Jināgamādīsu pasiddharūpakkhandhādikamaññatra payuttamappatītannāmātīdaṁ dvayaṁ yathākkamaṁ lokavirodhamāgamavirodhañca hotīti virodhipade antogadhaṁ hoti.",
  "anya-e0812n0:785_2": "Hetvapekkhaṁ ānetabbahetuttā neyye antogadhanti na vuttaṁ.",
  "anya-e0812n0:786_0": "“Devo voharatu klesaṁ, rāhukhinno divākaro”",
  "anya-e0812n0:787_0": "Iccādikaṁ asamatthābhidhāyiccādi ocityahīne antogadhanti na vuttaṁ.",
  "anya-e0812n0:787_1": "Ettha divākaro sayaṁ rāhugahito aññesaṁ kilesāpanayane asamatthoti tamasāmatthiyaṁ visesanabhūtena “rāhukhinno”ti padena ñāyati.",
  "anya-e0812n0:788_0": "Jigucchāvamaṅgalaasabbhānaṁ tiṇṇamaññatrassa jotakaṁ vācakaṁ vā atthantaraṁ vā gāmmaṁ duppatītikarattā vākyatthagāmmadoseyeva antogadhanti na vuttaṁ.",
  "anya-e0812n0:788_1": "Duruccāraṇabhūtalakkhaṇaṁ kaṭṭhaṁ bandhapharusato abyatirittanti na vuttanti.",
  "anya-e0812n0:788_2": "“Harisamānayī”ti vattabbe hapubbaṁ risa’mānayiiccādikaṁ icchitatthato paribhaṭṭhattā bhaṭṭhañca “sakko sahassagū”iccādikaṁ apasiddhavisaye pariyuttaguḷhañceti ime atthaguḷhādayo pasādālaṅkāraviruddhattā pasādaguṇādāneneva pariccattāti na vuttaṁ.",
  "anya-e0812n0:788_3": "Ettha hi sahassaṁ gāvo cakkhūni assāti sahassagūti sakkassa nāmaṁ guḷhaṁ nāma hoti.",
  "anya-e0812n0:789_0": "Vākyadosepi visandhivākyaṁ idha anupayogittā na vuttaṁ.",
  "anya-e0812n0:789_1": "Vākyamajjhapatitavākyayuttaṁ vākyagabbhañca, vākyantarapadasammissaṁ.",
  "anya-e0812n0:790_0": "“Apāthyameso dissati, vejjaṁ khādatyanārataṁ”",
  "anya-e0812n0:791_0": "Iccādikaṁ vākyasaṁkiṇṇañca byākiṇṇe antogadhanti na vuttaṁ.",
  "anya-e0812n0:791_1": "Ettha eso bhisakko anārataṁ niccaṁ apāthyaṁ rogassa ahitaṁ dissati vadati.",
  "anya-e0812n0:791_2": "Eso rogī anārataṁ satataṁ apāthyaṁ ahitaṁ khādati.",
  "anya-e0812n0:791_3": "Vejjaṁ bhisakkaṁ dissati kujjhati.",
  "anya-e0812n0:791_4": "Evaṁ anekavākyehipi sandhivākyaṁ saṁkiṇṇaṁ nāma.",
  "anya-e0812n0:792_0": "“Kācuyyāne mayā diṭṭhā, vallarī pañcapallavā;",
  "anya-e0812n0:793_0": "Pallave pallave mudhā, yassā kusumamañcarī”ti.",
  "anya-e0812n0:794_0": "Idamavācakaṁ paheḷikāsu pamussitāsannissitamiti na vuttaṁ.",
  "anya-e0812n0:794_1": "Nanu cettha attanā paheḷikāya adassitattā avācakassa pamussitāya antogadhakaraṇaṁ asiddhena asiddhasādhananti?",
  "anya-e0812n0:794_2": "Nayidamevaṁ, “upekkhiyanti sabbāni, sissakhedabhayā mayā”ti ca upari kiliṭṭhapadadosaparihāre “paheḷikāyamāruḷhā, na hi duṭṭhā kiliṭṭhatā”ti ceti iminā purātanehi niddiṭṭhasoḷasapaheḷikāyopi dassitāti siddhena asiddhasādhanaṁ hoti.",
  "anya-e0812n0:794_3": "Tattha kavinā uyyānasaddena gehañca latāpariyāyavallarīsaddena aṅganā ca pallavasaddena karacaraṇādharā ca mañcarīsaddena nakhadantakantiyo ca vattumicchitā.",
  "anya-e0812n0:795_0": "Vākyatthadosepi paduminīnaṁ rattiyaṁ pabujjhanādikaṁ viruddhaṁ virodhipadeyeva antogadhattā na vuttanti dassetuṁ “katotra saṅkhepanayā”ti vuttaṁ, na pana tesaṁ sabbathā pariccattattāti.",
  "anya-e0812n0:795_1": "Ettha ocityahīnaduppatītikarānaṁ dvinnaṁ vākyatthadosatte sati bandhapharusassa vākyadosatte sati virodhino padadosatte sati “asamatthābhidhāyi”ādipadaṁ, “jigucchādittayapakāsakā”dipadaṁ, kaṭṭhapadaṁ, paduminīnaṁ rattiyaṁ phullatādi dunniddatādi (ka.) vākyatthañceti ime cattāro dosā bhinnajātikesu ocityādīsu kathaṁ saṅgahitāti?",
  "anya-e0812n0:795_2": "Saccaṁ, tathāpi padānaṁ duṭṭhatte sati vākyavākyatthānamaduṭṭhatā nāma natthīti padadosena sandhivākyavākyatthadosānamanaññattaṁ sissānaṁ ñāpanatthaṁ padadosādikaṁ vākyatthadosādīsu saṅgahitanti veditabbaṁ.",
  "anya-e0812n0:795_3": "Imināyeva purātanehi viruddhatthantarādipadehi vicaritaṁ vākyaṁ viruddhantiādinā duṭṭhāni bahūni vākyāni dassitānīti daṭṭhabbaṁ.",
  "anya-e0812n0:796_0": "Imāyeva imissāyeva (ka.) gāthāya “tamatthi ce khedakaraṁ parampī”ti ettha parasaddenaasādhusandiddhapariyāyañeyyāppatītatthaappayojaka- dubbodhadesiyādipadadose ca adhikaūnabhaggacchandādivākyadose ca upakkamopasaṁhāravisamasaṅkhāte vākyatthadose ca pariggaṇhāti.",
  "anya-e0812n0:796_1": "Ettha saddasatthaviruddhamasādhu nāma.",
  "anya-e0812n0:796_2": "Kriyānipphattikāraṇamupādāya atthantare pavattanāmaṁ visesanatthena vinā saññābhājane payuttaṁ sandiddhaṁ nāma, yathā “ravimhi himahā”ti.",
  "anya-e0812n0:796_3": "Ettha himahā ravīti visesane kate doso natthi.",
  "anya-e0812n0:796_4": "Pasiddhasaññāsaddassa pariyāyanāmena kappitapadaṁ pariyāyañeyyaṁ nāma, yathā “vaḷavāmukhassa assavanitānana”nti.",
  "anya-e0812n0:796_5": "Atisayā vinā bhāvitatthena visesyassa guṇavācakaṁ padaṁ appatītatthaṁ nāma, yathā “kaṇhamasī”ti.",
  "anya-e0812n0:796_6": "Adhigatattānupayogipadaṁ appayojakaṁ nāma, yathā “atiphenilaṁ sāgaramalaṅghī”ti.",
  "anya-e0812n0:796_7": "Appasiddhavacanaṁ dubbodhaṁ nāma, yathā–",
  "anya-e0812n0:797_0": "“Manuññaddhanayo pāde, khādayo kani bhanti te”ti.",
  "anya-e0812n0:798_0": "Kani he kaññe te tavapāde manuññaddhanayo manoharasaddasamannāgatā khādayo gaggharikā bhanti dibbantīti.",
  "anya-e0812n0:798_1": "Kismiñci deseyeva siddhanāmaṁ desiyaṁ nāma. Yathā–",
  "anya-e0812n0:799_0": "“Ime lāvaṇyatallā te, gallā lolavilocane”ti.",
  "anya-e0812n0:800_0": "He lolavilocane te tava ime gallā kapolā lāvaṇyatallā manuññatallā jalāsayavisesā bhavanti.",
  "anya-e0812n0:800_1": "Kenaci lesena pakāsitamatthamupādāya payuttamadhikaṁ nāma. Yathā–",
  "anya-e0812n0:801_0": "“Tvayi rājati rājinda, ripūnaṁ saggasevinaṁ;",
  "anya-e0812n0:802_0": "Thīnaṁ akaṅkaṇo pāṇi, siyā nettamanañjana”nti.",
  "anya-e0812n0:803_0": "Ettha “akaṅkaṇo pāṇi, nettamanañjana”nti imināyevathīnaṁ vidhavattaṁ gamyamānaṁ hotīti tappakāsanatthaṁ payuttaṁ “saggasevina”nti idaṁ adhikaṁ nāma.",
  "anya-e0812n0:803_1": "Vattabbayuttato ūnaṁ vākyaṁ ūnaṁ nāma.",
  "anya-e0812n0:803_2": "“Tilokatilakaṁ muni”nti ettha “vandāmī”ti vattabbassa avuttattā ūnaṁ.",
  "anya-e0812n0:803_3": "Chandohānisaṁyuttaṁ bhaggacchandaṁ nāma.",
  "anya-e0812n0:803_4": "Idaṁ tesaṁ tesaṁ chandānaṁ akkharagaṇanato ūnādhikavasena pākaṭaṁ hoti.",
  "anya-e0812n0:803_5": "Ādyantato visamaṁ upakkamopasaṁhāravisamaṁ nāma.",
  "anya-e0812n0:803_6": "Idaṁ āraddhakkamaṁ pariccajitvā kamantarena niyamanti veditabbaṁ.",
  "anya-e0812n0:804_0": "Iti subodhālaṅkāranissaye",
  "anya-e0812n0:805_0": "Paṭhamo paricchedo."
}