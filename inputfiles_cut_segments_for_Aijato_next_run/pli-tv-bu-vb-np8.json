{
  "pli-tv-bu-vb-np8:0.1_0": "Theravāda Vinaya",
  "pli-tv-bu-vb-np8:0.2_0": "Mahāvibhaṅga",
  "pli-tv-bu-vb-np8:0.3_0": "Nissaggiyakaṇḍa",
  "pli-tv-bu-vb-np8:0.4_0": "Cīvaravagga",
  "pli-tv-bu-vb-np8:0.5_0": "8. Upakkhaṭasikkhāpada",
  "pli-tv-bu-vb-np8:1.1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-np8:1.1.2_0": "Tena kho pana samayena aññataro puriso pajāpatiṁ etadavoca—",
  "pli-tv-bu-vb-np8:1.1.3_0": "“ayyaṁ upanandaṁ cīvarena acchādessāmī”ti.",
  "pli-tv-bu-vb-np8:1.1.4_0": "Assosi kho aññataro piṇḍacāriko bhikkhu tassa purisassa imaṁ vācaṁ bhāsamānassa.",
  "pli-tv-bu-vb-np8:1.1.5_0": "Atha kho so bhikkhu yenāyasmā upanando sakyaputto tenupasaṅkami;",
  "pli-tv-bu-vb-np8:1.1.5_1": "upasaṅkamitvā āyasmantaṁ upanandaṁ sakyaputtaṁ etadavoca—",
  "pli-tv-bu-vb-np8:1.1.6_0": "“mahāpuññosi tvaṁ, āvuso upananda.",
  "pli-tv-bu-vb-np8:1.1.7_0": "Amukasmiṁ okāse aññataro puriso pajāpatiṁ etadavoca—",
  "pli-tv-bu-vb-np8:1.1.8_0": "‘ayyaṁ upanandaṁ cīvarena acchādessāmī’”ti.",
  "pli-tv-bu-vb-np8:1.1.9_0": "“Atthāvuso, maṁ so upaṭṭhāko”ti.",
  "pli-tv-bu-vb-np8:1.1.10_0": "Atha kho āyasmā upanando sakyaputto yena so puriso tenupasaṅkami;",
  "pli-tv-bu-vb-np8:1.1.10_1": "upasaṅkamitvā taṁ purisaṁ etadavoca—",
  "pli-tv-bu-vb-np8:1.1.11_0": "“saccaṁ kira maṁ tvaṁ, āvuso, cīvarena acchādetukāmosī”ti?",
  "pli-tv-bu-vb-np8:1.1.12_0": "“Api meyya, evaṁ hoti—",
  "pli-tv-bu-vb-np8:1.1.13_0": "‘ayyaṁ upanandaṁ cīvarena acchādessāmī’”ti.",
  "pli-tv-bu-vb-np8:1.1.14_0": "“Sace kho maṁ tvaṁ, āvuso, cīvarena acchādetukāmosi, evarūpena cīvarena acchādehi.",
  "pli-tv-bu-vb-np8:1.1.15_0": "Kyāhaṁ tena acchannopi karissāmi yāhaṁ na paribhuñjissāmī”ti.",
  "pli-tv-bu-vb-np8:1.1.16_0": "Atha kho so puriso ujjhāyati khiyyati vipāceti—",
  "pli-tv-bu-vb-np8:1.1.17_0": "“mahicchā ime samaṇā sakyaputtiyā asantuṭṭhā.",
  "pli-tv-bu-vb-np8:1.1.18_0": "Nayime sukarā cīvarena acchādetuṁ.",
  "pli-tv-bu-vb-np8:1.1.19_0": "Kathañhi nāma ayyo upanando mayā pubbe appavārito maṁ upasaṅkamitvā cīvare vikappaṁ āpajjissatī”ti.",
  "pli-tv-bu-vb-np8:1.1.20_0": "Assosuṁ kho bhikkhū tassa purisassa ujjhāyantassa khiyyantassa vipācentassa.",
  "pli-tv-bu-vb-np8:1.1.21_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np8:1.1.22_0": "“kathañhi nāma āyasmā upanando sakyaputto pubbe appavārito gahapatikaṁ upasaṅkamitvā cīvare vikappaṁ āpajjissatī”ti.",
  "pli-tv-bu-vb-np8:1.1.23_0": "Atha kho te bhikkhū āyasmantaṁ upanandaṁ sakyaputtaṁ anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-np8:1.1.24_0": "“saccaṁ kira tvaṁ, upananda, pubbe appavārito gahapatikaṁ upasaṅkamitvā cīvare vikappaṁ āpajjasī”ti?",
  "pli-tv-bu-vb-np8:1.1.25_0": "“Saccaṁ, bhagavā”ti.",
  "pli-tv-bu-vb-np8:1.1.26_0": "“Ñātako te, upananda, aññātako”ti?",
  "pli-tv-bu-vb-np8:1.1.27_0": "“Aññātako, bhagavā”ti.",
  "pli-tv-bu-vb-np8:1.1.28_0": "“Aññātako, moghapurisa, aññātakassa na jānāti patirūpaṁ vā appatirūpaṁ vā santaṁ vā asantaṁ vā.",
  "pli-tv-bu-vb-np8:1.1.29_0": "Tattha nāma tvaṁ, moghapurisa, pubbe appavārito aññātakaṁ gahapatikaṁ upasaṅkamitvā cīvare vikappaṁ āpajjissasi.",
  "pli-tv-bu-vb-np8:1.1.30_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-np8:1.1.31_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-np8:1.1.32.1_0": "“Bhikkhuṁ paneva uddissa aññātakassa gahapatissa vā gahapatāniyā vā cīvaracetāpannaṁ upakkhaṭaṁ hoti—",
  "pli-tv-bu-vb-np8:1.1.33_0": "‘iminā cīvaracetāpannena cīvaraṁ cetāpetvā itthannāmaṁ bhikkhuṁ cīvarena acchādessāmī’ti;",
  "pli-tv-bu-vb-np8:1.1.34_0": "tatra ce so bhikkhu pubbe appavārito upasaṅkamitvā cīvare vikappaṁ āpajjeyya—",
  "pli-tv-bu-vb-np8:1.1.35_0": "‘sādhu vata maṁ āyasmā iminā cīvaracetāpannena evarūpaṁ vā evarūpaṁ vā cīvaraṁ cetāpetvā acchādehī’ti,",
  "pli-tv-bu-vb-np8:1.1.36_0": "kalyāṇakamyataṁ upādāya, nissaggiyaṁ pācittiyan”ti.",
  "pli-tv-bu-vb-np8:2.1.1_0": "Bhikkhuṁ paneva uddissāti",
  "pli-tv-bu-vb-np8:2.1.2_0": "bhikkhussatthāya, bhikkhuṁ ārammaṇaṁ karitvā, bhikkhuṁ acchādetukāmo.",
  "pli-tv-bu-vb-np8:2.1.3_0": "Aññātako nāma",
  "pli-tv-bu-vb-np8:2.1.4_0": "mātito vā pitito vā yāva sattamā pitāmahayugā asambaddho.",
  "pli-tv-bu-vb-np8:2.1.5_0": "Gahapati nāma",
  "pli-tv-bu-vb-np8:2.1.6_0": "yo koci agāraṁ ajjhāvasati.",
  "pli-tv-bu-vb-np8:2.1.7_0": "Gahapatānī nāma",
  "pli-tv-bu-vb-np8:2.1.8_0": "yā kāci agāraṁ ajjhāvasati.",
  "pli-tv-bu-vb-np8:2.1.9_0": "Cīvaracetāpannaṁ nāma",
  "pli-tv-bu-vb-np8:2.1.10_0": "hiraññaṁ vā suvaṇṇaṁ vā muttā vā maṇi vā pavāḷo vā phaliko vā paṭako vā suttaṁ vā kappāso vā.",
  "pli-tv-bu-vb-np8:2.1.11_0": "Iminā cīvaracetāpannenāti",
  "pli-tv-bu-vb-np8:2.1.12_0": "paccupaṭṭhitena.",
  "pli-tv-bu-vb-np8:2.1.13_0": "Cetāpetvāti",
  "pli-tv-bu-vb-np8:2.1.14_0": "parivattetvā.",
  "pli-tv-bu-vb-np8:2.1.15_0": "Acchādessāmīti",
  "pli-tv-bu-vb-np8:2.1.16_0": "dassāmi.",
  "pli-tv-bu-vb-np8:2.1.17_0": "Tatra ce so bhikkhūti",
  "pli-tv-bu-vb-np8:2.1.18_0": "yaṁ bhikkhuṁ uddissa cīvaracetāpannaṁ upakkhaṭaṁ hoti so bhikkhu.",
  "pli-tv-bu-vb-np8:2.1.19_0": "Pubbe appavāritoti",
  "pli-tv-bu-vb-np8:2.1.20_0": "pubbe avutto hoti— “kīdisena te, bhante, cīvarena attho, kīdisaṁ te cīvaraṁ cetāpemī”ti?",
  "pli-tv-bu-vb-np8:2.1.21_0": "Upasaṅkamitvāti",
  "pli-tv-bu-vb-np8:2.1.22_0": "gharaṁ gantvā yattha katthaci upasaṅkamitvā.",
  "pli-tv-bu-vb-np8:2.1.23_0": "Cīvare vikappaṁ āpajjeyyāti",
  "pli-tv-bu-vb-np8:2.1.24_0": "āyataṁ vā hotu vitthataṁ vā appitaṁ vā saṇhaṁ vā.",
  "pli-tv-bu-vb-np8:2.1.25_0": "Iminā cīvaracetāpannenāti",
  "pli-tv-bu-vb-np8:2.1.26_0": "paccupaṭṭhitena.",
  "pli-tv-bu-vb-np8:2.1.27_0": "Evarūpaṁ vā evarūpaṁ vāti.",
  "pli-tv-bu-vb-np8:2.1.28_0": "Āyataṁ vā vitthataṁ vā appitaṁ vā saṇhaṁ vā.",
  "pli-tv-bu-vb-np8:2.1.29_0": "Cetāpetvāti",
  "pli-tv-bu-vb-np8:2.1.30_0": "parivattetvā.",
  "pli-tv-bu-vb-np8:2.1.31_0": "Acchādehīti",
  "pli-tv-bu-vb-np8:2.1.32_0": "dajjehi.",
  "pli-tv-bu-vb-np8:2.1.33_0": "Kalyāṇakamyataṁ upādāyāti",
  "pli-tv-bu-vb-np8:2.1.34_0": "sādhatthiko mahagghatthiko.",
  "pli-tv-bu-vb-np8:2.1.35_0": "Tassa vacanena āyataṁ vā vitthataṁ vā appitaṁ vā saṇhaṁ vā cetāpeti, payoge dukkaṭaṁ.",
  "pli-tv-bu-vb-np8:2.1.36_0": "Paṭilābhena nissaggiyaṁ hoti.",
  "pli-tv-bu-vb-np8:2.1.37_0": "Nissajjitabbaṁ saṅghassa vā gaṇassa vā puggalassa vā.",
  "pli-tv-bu-vb-np8:2.1.38_0": "Evañca pana, bhikkhave, nissajjitabbaṁ.",
  "pli-tv-bu-vb-np8:2.1.39_0": "…pe…",
  "pli-tv-bu-vb-np8:2.1.40_0": "“idaṁ me, bhante, cīvaraṁ pubbe appavārito aññātakaṁ gahapatikaṁ upasaṅkamitvā cīvare vikappaṁ āpannaṁ nissaggiyaṁ,",
  "pli-tv-bu-vb-np8:2.1.41_0": "imāhaṁ saṅghassa nissajjāmī”ti …pe…",
  "pli-tv-bu-vb-np8:2.1.42_0": "dadeyyāti …pe…",
  "pli-tv-bu-vb-np8:2.1.43_0": "dadeyyunti …pe…",
  "pli-tv-bu-vb-np8:2.1.44_0": "āyasmato dammīti.",
  "pli-tv-bu-vb-np8:2.2.1_0": "Aññātake aññātakasaññī pubbe appavārito gahapatikaṁ upasaṅkamitvā cīvare vikappaṁ āpajjati, nissaggiyaṁ pācittiyaṁ.",
  "pli-tv-bu-vb-np8:2.2.2_0": "Aññātake vematiko pubbe appavārito gahapatikaṁ upasaṅkamitvā cīvare vikappaṁ āpajjati, nissaggiyaṁ pācittiyaṁ.",
  "pli-tv-bu-vb-np8:2.2.3_0": "Aññātake ñātakasaññī pubbe appavārito gahapatikaṁ upasaṅkamitvā cīvare vikappaṁ āpajjati, nissaggiyaṁ pācittiyaṁ.",
  "pli-tv-bu-vb-np8:2.2.4_0": "Ñātake aññātakasaññī, āpatti dukkaṭassa.",
  "pli-tv-bu-vb-np8:2.2.5_0": "Ñātake vematiko, āpatti dukkaṭassa.",
  "pli-tv-bu-vb-np8:2.2.6_0": "Ñātake ñātakasaññī, anāpatti.",
  "pli-tv-bu-vb-np8:2.3.1_0": "Anāpatti—",
  "pli-tv-bu-vb-np8:2.3.2_0": "ñātakānaṁ,",
  "pli-tv-bu-vb-np8:2.3.3_0": "pavāritānaṁ,",
  "pli-tv-bu-vb-np8:2.3.4_0": "aññassatthāya,",
  "pli-tv-bu-vb-np8:2.3.5_0": "attano dhanena,",
  "pli-tv-bu-vb-np8:2.3.6_0": "mahagghaṁ cetāpetukāmassa appagghaṁ cetāpeti,",
  "pli-tv-bu-vb-np8:2.3.7_0": "ummattakassa,",
  "pli-tv-bu-vb-np8:2.3.8_0": "ādikammikassāti.",
  "pli-tv-bu-vb-np8:2.3.9_0": "Upakkhaṭasikkhāpadaṁ niṭṭhitaṁ aṭṭhamaṁ."
}