{
  "tika-vin05t23:0_0": "23. Nissayavinicchayakathā",
  "tika-vin05t23:1_0": "151.Nissayoti ettha pana ayaṁ nissayo nāma kena dātabbo, kena na dātabbo, kassa dātabbo, kassa na dātabbo, kathaṁ gahito hoti, kathaṁ paṭippassambhati, nissāya kena vasitabbaṁ, kena ca na vasitabbanti?",
  "tika-vin05t23:1_1": "Tattha kena dātabbo, kena na dātabboti ettha tāva “anujānāmi, bhikkhave, byattena bhikkhunā paṭibalena dasavassena vā atirekadasavassena vā upasampādetuṁ, nissayaṁ dātu”nti ca vacanato yo byatto hoti paṭibalo upasampadāya dasavasso vā atirekadasavasso vā, tena dātabbo, itarena na dātabbo.",
  "tika-vin05t23:1_2": "Sace deti, dukkaṭaṁ āpajjati.",
  "tika-vin05t23:2_0": "Ettha ca “byatto”ti iminā parisupaṭṭhāpakabahussuto veditabbo.",
  "tika-vin05t23:2_1": "Parisupaṭṭhāpakena hi sabbantimena paricchedena parisaṁ abhivinaye vinetuṁ dve vibhaṅgā paguṇā vācuggatā kātabbā, asakkontena tīhi janehi saddhiṁ parivattanakkhamā kātabbā, kammākammañca khandhakavattañca uggahetabbaṁ, parisāya pana abhidhamme vinayanatthaṁ sace majjhimabhāṇako hoti, mūlapaṇṇāsako uggahetabbo, dīghabhāṇakena mahāvaggo, saṁyuttabhāṇakena heṭṭhimā vā tayo vaggā mahāvaggo vā, aṅguttarabhāṇakena heṭṭhā vā upari vā upaḍḍhanikāyo uggahetabbo, asakkontena tikanipātato paṭṭhāya uggahetumpi vaṭṭati.",
  "tika-vin05t23:2_2": "Mahāpaccariyaṁ pana “ekaṁ gaṇhantena catukkanipātaṁ vā pañcakanipātaṁ vā uggahetuṁ vaṭṭatī”ti vuttaṁ.",
  "tika-vin05t23:2_3": "Jātakabhāṇakena sāṭṭhakathaṁ jātakaṁ uggahetabbaṁ, tato oraṁ na vaṭṭati.",
  "tika-vin05t23:2_4": "“Dhammapadampi saha vatthunā uggahetuṁ vaṭṭatī”ti mahāpaccariyaṁ vuttaṁ.",
  "tika-vin05t23:2_5": "Tato tato samuccayaṁ katvā mūlapaṇṇāsakamattaṁ vaṭṭati, “na vaṭṭatī”ti kurundaṭṭhakathāyaṁ paṭikkhittaṁ, itarāsu vicāraṇāyeva natthi.",
  "tika-vin05t23:2_6": "Abhidhamme kiñci gahetabbanti na vuttaṁ.",
  "tika-vin05t23:2_7": "Yassa pana sāṭṭhakathampi vinayapiṭakaṁ abhidhammapiṭakañca paguṇaṁ, suttante ca vuttappakāro gantho natthi, parisaṁ upaṭṭhāpetuṁ na labhati.",
  "tika-vin05t23:2_8": "Yena pana suttantato ca vinayato ca vuttappamāṇo gantho uggahito, ayaṁ parisupaṭṭhāko bahussutova hoti, disāpāmokkho yenakāmaṁgamo parisaṁ upaṭṭhāpetuṁ labhati, ayaṁ imasmiṁ atthe “byatto”ti adhippeto.",
  "tika-vin05t23:3_0": "Yo pana antevāsino vā saddhivihārikassa vā gilānassa sakkoti upaṭṭhānādīni kātuṁ, ayaṁ idha “paṭibalo”ti adhippeto.",
  "tika-vin05t23:3_1": "Yaṁ pana vuttaṁ –",
  "tika-vin05t23:4_0": "“Pañcahi, bhikkhave, aṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo.",
  "tika-vin05t23:4_1": "Na asekkhena sīlakkhandhena samannāgato hoti, na asekkhena samādhikkhandhena samannāgato hoti, na asekkhena paññākkhandhena samannāgato hoti, na asekkhena vimuttikkhandhena samannāgato hoti, na asekkhena vimuttiñāṇadassanakkhandhena samannāgato hoti.",
  "tika-vin05t23:4_2": "Imehi kho, bhikkhave, pañcahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo.",
  "tika-vin05t23:5_0": "“Aparehipi, bhikkhave, pañcahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo.",
  "tika-vin05t23:5_1": "Attanā na asekkhena sīlakkhandhena samannāgato hoti, na paraṁ asekkhe sīlakkhandhe samādapetā.",
  "tika-vin05t23:5_2": "Attanā na asekkhena samādhikkhandhena samannāgato hoti, na paraṁ asekkhe samādhikkhandhe samādapetā.",
  "tika-vin05t23:5_3": "Attanā na asekkhena paññākkhandhena samannāgato hoti, na paraṁ asekkhe paññākkhandhe samādapetā.",
  "tika-vin05t23:5_4": "Attanā na asekkhena vimuttikkhandhena samannāgato hoti, na paraṁ asekkhe vimuttikkhandhe samādapetā.",
  "tika-vin05t23:5_5": "Attanā na asekkhena vimuttiñāṇadassanakkhandhena samannāgato hoti, na paraṁ asekkhe vimuttiñāṇadassanakkhandhe samādapetā.",
  "tika-vin05t23:5_6": "Imehi kho, bhikkhave, pañcahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo.",
  "tika-vin05t23:6_0": "“Aparehipi, bhikkhave, pañcahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo.",
  "tika-vin05t23:6_1": "Assaddho hoti, ahiriko hoti, anottappī hoti, kusīto hoti, muṭṭhassati hoti.",
  "tika-vin05t23:6_2": "Imehi kho, bhikkhave, pañcahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo.",
  "tika-vin05t23:7_0": "“Aparehipi, bhikkhave, pañcahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo.",
  "tika-vin05t23:7_1": "Adhisīle sīlavipanno hoti, ajjhācāre ācāravipanno hoti, atidiṭṭhiyā diṭṭhivipanno hoti, appassuto hoti, duppañño hoti.",
  "tika-vin05t23:7_2": "Imehi kho, bhikkhave, pañcahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo.",
  "tika-vin05t23:8_0": "“Aparehipi, bhikkhave, pañcahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo.",
  "tika-vin05t23:8_1": "Na paṭibalo hoti antevāsiṁ vā saddhivihāriṁ vā gilānaṁ upaṭṭhātuṁ vā upaṭṭhāpetuṁ vā, anabhirataṁ vūpakāsetuṁ vā vūpakāsāpetuṁ vā, uppannaṁ kukkuccaṁ dhammato vinodetuṁ, āpattiṁ na jānāti, āpattiyā vuṭṭhānaṁ na jānāti.",
  "tika-vin05t23:8_2": "Imehi kho, bhikkhave, pañcahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo.",
  "tika-vin05t23:9_0": "“Aparehipi, bhikkhave, pañcahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo.",
  "tika-vin05t23:9_1": "Na paṭibalo hoti antevāsiṁ vā saddhivihāriṁ vā ābhisamācārikāya sikkhāya sikkhāpetuṁ, ādibrahmacariyakāya sikkhāya vinetuṁ, abhidhamme vinetuṁ, abhivinaye vinetuṁ, uppannaṁ diṭṭhigataṁ dhammato vivecetuṁ.",
  "tika-vin05t23:9_2": "Imehi kho, bhikkhave, pañcahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo.",
  "tika-vin05t23:10_0": "“Aparehipi, bhikkhave, pañcahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo.",
  "tika-vin05t23:10_1": "Āpattiṁ na jānāti, anāpattiṁ na jānāti, lahukaṁ āpattiṁ na jānāti, garukaṁ āpattiṁ na jānāti, ubhayāni kho panassa pātimokkhāni vitthārena na svāgatāni honti na suvibhattāni na suppavattīni na suvinicchitāni suttaso anubyañjanaso.",
  "tika-vin05t23:10_2": "Imehi kho, bhikkhave, pañcahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo.",
  "tika-vin05t23:11_0": "“Aparehipi, bhikkhave, pañcahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo.",
  "tika-vin05t23:11_1": "Āpattiṁ na jānāti, anāpattiṁ na jānāti, lahukaṁ āpattiṁ na jānāti, garukaṁ āpattiṁ na jānāti, ūnadasavasso hoti.",
  "tika-vin05t23:11_2": "Imehi kho, bhikkhave, pañcahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo”tiādi. Tampi –",
  "tika-vin05t23:12_0": "“Anujānāmi, bhikkhave, byattena bhikkhunā paṭibalena dasavassena vā atirekadasavassena vā upasampādetuṁ, nissayaṁ dātu”nti ca evaṁ saṅkhepato vuttasseva upajjhāyācariyalakkhaṇassa vitthāradassanatthaṁ vuttaṁ.",
  "tika-vin05t23:13_0": "Tattha kiñci ayuttavasena paṭikkhittaṁ, kiñci āpattiaṅgavasena.",
  "tika-vin05t23:13_1": "Tathā hi “na asekkhena sīlakkhandhenā”ti ca “attanā na asekkhenā”ti ca “assaddho”ti ca ādīsu tīsu pañcakesu ayuttavasena paṭikkhepo kato, na āpattiaṅgavasena.",
  "tika-vin05t23:13_2": "Yo hi asekkhehi sīlakkhandhādīhi asamannāgato pare ca tattha samādapetuṁ asakkonto assaddhiyādidosayuttova hutvā parisaṁ pariharati, tassa parisā sīlādīhi pariyāyatiyeva na vaḍḍhati, tasmā “tena na upasampādetabba”ntiādi ayuttavasena vuttaṁ, na āpattiaṅgavasena.",
  "tika-vin05t23:13_3": "Na hi khīṇāsavasseva upajjhācariyabhāvo bhagavatā anuññāto, yadi tasseva anuññāto abhavissa, “sace upajjhāyassa anabhirati uppannā hotī”tiādiṁ na vadeyya, yasmā pana khīṇāsavassa parisā sīlādīhi na parihāyati, tasmā “pañcahi, bhikkhave, aṅgehi samannāgatena bhikkhunā upasampādetabba”ntiādi vuttaṁ.",
  "tika-vin05t23:14_0": "Adhisīlesīlavipannotiādīsu pārājikañca saṅghādisesañca āpanno adhisīle sīlavipanno nāma.",
  "tika-vin05t23:14_1": "Itare pañcāpattikkhandhe āpanno ajjhācāre ācāravipanno nāma.",
  "tika-vin05t23:14_2": "Sammādiṭṭhiṁ pahāya antaggāhikāya diṭṭhiyā samannāgato atidiṭṭhiyā diṭṭhivipanno nāma.",
  "tika-vin05t23:14_3": "Yattakaṁ sutaṁ parisaṁ pariharantassa icchitabbaṁ, tena virahitattā appassuto.",
  "tika-vin05t23:14_4": "Yaṁ tena jānitabbaṁ āpattādi, tassa ajānanato duppañño.",
  "tika-vin05t23:14_5": "Imasmiṁ pañcake purimāni tīṇi padāni ayuttavasena vuttāni, pacchimāni dve āpattiaṅgavasena.",
  "tika-vin05t23:15_0": "Āpattiṁ na jānātīti “idaṁ nāma mayā kata”nti vutte “imaṁ nāma āpattiṁ ayaṁ āpanno”ti na jānāti.",
  "tika-vin05t23:15_1": "Vuṭṭhānaṁ na jānātīti “vuṭṭhānagāminito vā desanāgāminito vā āpattito evaṁ nāma vuṭṭhānaṁ hotī”ti na jānāti.",
  "tika-vin05t23:15_2": "Imasmiñhi pañcake purimāni dve padāni ayuttavasena vuttāni, pacchimāni tīṇi āpattiaṅgavasena.",
  "tika-vin05t23:16_0": "Ābhisamācārikāyasikkhāyāti khandhakavatte vinetuṁ na paṭibalo hotīti attho.",
  "tika-vin05t23:16_1": "Ādibrahmacariyakāyāti sekkhapaṇṇattiyaṁ vinetuṁ na paṭibaloti attho.",
  "tika-vin05t23:16_2": "Abhidhammeti nāmarūpaparicchede vinetuṁ na paṭibaloti attho.",
  "tika-vin05t23:16_3": "Abhivinayeti sakale vinayapiṭake vinetuṁ na paṭibaloti attho.",
  "tika-vin05t23:16_4": "Vinetuṁ na paṭibaloti ca sabbattha sikkhāpetuṁ na sakkotīti attho.",
  "tika-vin05t23:16_5": "Dhammato vivecetunti dhammena kāraṇena vissajjāpetuṁ.",
  "tika-vin05t23:16_6": "Imasmiṁ pañcake sabbapadesu āpatti.",
  "tika-vin05t23:17_0": "“Āpattiṁ na jānātī”tiādipañcakasmiṁ vitthārenāti ubhatovibhaṅgena saddhiṁ.",
  "tika-vin05t23:17_1": "Na svāgatānīti na suṭṭhu āgatāni.",
  "tika-vin05t23:17_2": "Suvibhattānīti suṭṭhu vibhattāni padapaccābhaṭṭhasaṅkaradosaraatāni.",
  "tika-vin05t23:17_3": "Suppavattīnīti paguṇāni vācuggatāni suvinicchitāni.",
  "tika-vin05t23:17_4": "Suttasoti khandhakaparivārato āharitabbasuttavasena suṭṭhu vinicchitāni.",
  "tika-vin05t23:17_5": "Anubyañjanasoti akkharapadapāripūriyā ca suvinicchitāni akhaṇḍāni aviparītakkharāni.",
  "tika-vin05t23:17_6": "Etena aṭṭhakathā dīpitā.",
  "tika-vin05t23:17_7": "Aṭṭhakathāto hi esa vinicchayo hotīti.",
  "tika-vin05t23:17_8": "Imasmiṁ pañcakepi sabbapadesu āpatti.",
  "tika-vin05t23:17_9": "Ūnadasavassapariyosānapañcakepi eseva nayo.",
  "tika-vin05t23:17_10": "Iti ādito tayo pañcakā, catutthe tīṇi padāni, pañcame dve padānīti sabbepi cattāro pañcakā ayuttavasena vuttā, catutthe pañcake dve padāni, pañcame tīṇi, chaṭṭhasattamaṭṭhamā tayo pañcakāti sabbepi cattāro pañcakā āpattiaṅgavasena vuttā.",
  "tika-vin05t23:18_0": "Sukkapakkhe pana vuttavipariyāyena “pañcahi, bhikkhave, aṅgehi samannāgatena bhikkhunā upasampādetabbaṁ, nissayo dātabbo, sāmaṇero upaṭṭhāpetabbo.",
  "tika-vin05t23:18_1": "Asekkhena sīlakkhandhena samannāgato hotī”tiādinā aṭṭha pañcakā āgatāyeva.",
  "tika-vin05t23:18_2": "Tattha sabbattheva anāpatti.",
  "tika-vin05t23:19_0": "152.Kassa dātabbo, kassa na dātabboti ettha pana yo lajjī hoti, tassa dātabbo.",
  "tika-vin05t23:19_1": "Itarassa na dātabbo “na, bhikkhave, alajjīnaṁ nissayo dātabbo, yo dadeyya, āpatti dukkaṭassā”ti vacanato.",
  "tika-vin05t23:19_2": "Nissāya vasantenapi alajjī nissāya na vasitabbaṁ.",
  "tika-vin05t23:19_3": "Vuttañhetaṁ “na, bhikkhave, alajjīnaṁ nissāya vatthabbaṁ, yo vaseyya, āpatti dukkaṭassā”ti.",
  "tika-vin05t23:19_4": "Ettha ca alajjīnanti upayogatthe sāmivacanaṁ, alajjipuggale nissāya na vasitabbanti vuttaṁ hoti.",
  "tika-vin05t23:19_5": "Tasmā navaṁ ṭhānaṁ gatena “ehi, bhikkhu, nissayaṁ gaṇhāhī”ti vuccamānenapi catūhapañcāhaṁ nissayadāyakassa lajjibhāvaṁ upaparikkhitvā nissayo gahetabbo.",
  "tika-vin05t23:19_6": "“Anujānāmi, bhikkhave, catūhapañcāhaṁ āgametuṁ yāva bhikkhusabhāgataṁ jānāmī”ti hi vuttaṁ.",
  "tika-vin05t23:19_7": "Sace “thero lajjī”ti bhikkhūnaṁ santike sutvā āgatadivaseyeva gahetukāmo hoti, thero pana “āgamehi tāva, vasanto jānissasī”ti katipāhaṁ ācāraṁ upaparikkhitvā nissayaṁ deti, vaṭṭati, pakatiyā nissayagahaṇaṭṭhānaṁ gatena pana tadaheva gahetabbo, ekadivasampi parihāro natthi.",
  "tika-vin05t23:19_8": "Sace paṭhamayāme ācariyassa okāso natthi, okāsaṁ alabhanto “paccūsasamaye gahessāmī”ti sayati, aruṇaṁ uggatampi na jānāti, anāpatti.",
  "tika-vin05t23:19_9": "Sace pana “gaṇhissāmī”ti ābhogaṁ akatvā sayati, aruṇuggamane dukkaṭaṁ.",
  "tika-vin05t23:19_10": "Agatapubbaṁ ṭhānaṁ gatena dve tīṇi divasāni vasitvā gantukāmena anissitena vasitabbaṁ.",
  "tika-vin05t23:19_11": "“Sattāhaṁ vasissāmī”ti ālayaṁ karontena pana nissayo gahetabbo.",
  "tika-vin05t23:19_12": "Sace thero “kiṁ sattāhaṁ vasantassa nissayenā”ti vadati, paṭikkhittakālato paṭṭhāya laddhaparihāro hoti.",
  "tika-vin05t23:20_0": "“Anujānāmi, bhikkhave, addhānamaggappaṭipannena bhikkhunā nissayaṁ alabhamānena anissitena vatthu”nti vacanato pana addhānamaggappaṭipanno sace attanā saddhiṁ addhānamaggappaṭipannaṁ nissayadāyakaṁ na labhati, evaṁ nissayaṁ alabhamānena anissitena bahūnipi divasāni gantuṁ vaṭṭati.",
  "tika-vin05t23:20_1": "Sace pubbe nissayaṁ gahetvā vutthapubbaṁ kiñci āvāsaṁ pavisati, ekarattaṁ vasantenapi nissayo gahetabbo.",
  "tika-vin05t23:20_2": "Antarāmagge vissamanto vā satthaṁ vā pariyesanto katipāhaṁ vasati, anāpatti.",
  "tika-vin05t23:20_3": "Antovasse pana nibaddhavāsaṁ vasitabbaṁ, nissayo ca gahetabbo.",
  "tika-vin05t23:20_4": "Nāvāya gacchantassa pana vassāne āgatepi nissayaṁ alabhantassa anāpatti.",
  "tika-vin05t23:20_5": "Sace antarāmagge gilāno hoti, nissayaṁ alabhamānena anissitena vasituṁ vaṭṭati.",
  "tika-vin05t23:21_0": "Gilānupaṭṭhākopi gilānena yāciyamāno anissito eva vasituṁ labhati.",
  "tika-vin05t23:21_1": "Vuttañhetaṁ “anujānāmi, bhikkhave, gilānena bhikkhunā nissayaṁ alabhamānena anissitena vatthuṁ, anujānāmi, bhikkhave, gilānupaṭṭhākena bhikkhunā nissayaṁ alabhamānena yāciyamānena anissitena vatthu”nti.",
  "tika-vin05t23:21_2": "Sace pana “yācāhi ma”nti vuccamānopi gilāno mānena na yācati, gantabbaṁ.",
  "tika-vin05t23:22_0": "“Anujānāmi, bhikkhave, āraññikena bhikkhunā phāsuvihāraṁ sallakkhentena nissayaṁ alabhamānena anissitena vatthuṁ ‘yadā patirūpo nissayadāyako āgacchissati, tadā tassa nissāya vasissāmī”’ti vacanato pana yattha vasantassa samathavipassanānaṁ paṭilābhavasena phāsu hoti, tādisaṁ phāsuvihāraṁ sallakkhentena nissayaṁ alabhamānena anissitena vatthabbaṁ.",
  "tika-vin05t23:22_1": "Imañca pana parihāraṁ neva sotāpanno, na sakadāgāmianāgāmiarahanto labhanti, na thāmagatassa samādhino vā vipassanāya vā lābhī, vissaṭṭhakammaṭṭhāne pana bālaputhujjane kathāva natthi.",
  "tika-vin05t23:22_2": "Yassa kho pana samatho vā vipassanā vā taruṇā hoti, ayaṁ imaṁ parihāraṁ labhati, pavāraṇāsaṅgahopi etasseva anuññāto.",
  "tika-vin05t23:22_3": "Tasmā iminā puggalena ācariye pavāretvā gatepi “yadā patirūponissayadāyako āgacchissati, taṁ nissāya vasissāmī”ti ābhogaṁ katvā puna yāva āsāḷhīpuṇṇamā, tāva anissitena vatthuṁ vaṭṭati.",
  "tika-vin05t23:22_4": "Sace pana āsāḷhīmāse ācariyo nāgacchati, yattha nissayo labbhati, tattha gantabbaṁ.",
  "tika-vin05t23:23_0": "153.Kathaṁgahito hotīti ettha upajjhāyassa santike tāva upajjhaṁ gaṇhantena ekaṁsaṁ uttarāsaṅgaṁ karitvā pāde vanditvā ukkuṭikaṁ nisīditvā añjaliṁ paggahetvā “upajjhāyo me, bhante, hohī”ti tikkhattuṁ vattabbaṁ.",
  "tika-vin05t23:23_1": "Evaṁ saddhivihārikena vutte sace upajjhāyo “sāhū”ti vā “lahū”ti vā “opāyika”nti vā “patirūpa”nti vā “pāsādikena sampādehī”ti vā kāyena viññāpeti, vācāya viññāpeti, kāyena vācāya viññāpeti, gahito hoti upajjhāyo.",
  "tika-vin05t23:23_2": "Idameva hettha upajjhāyaggahaṇaṁ, yadidaṁ upajjhāyassa imesu pañcasu padesu yassa kassaci padassa vācāya sāvanaṁ kāyena vā atthaviññāpananti.",
  "tika-vin05t23:23_3": "Keci pana “sādhū”ti sampaṭicchanaṁ sandhāya vadanti, na taṁ pamāṇaṁ.",
  "tika-vin05t23:23_4": "Āyācanadānamattena hi gahito hoti upajjhāyo, na ettha sampaṭicchanaṁ aṅgaṁ.",
  "tika-vin05t23:23_5": "Saddhivihārikenapi na kevalaṁ “iminā me padena upajjhāyo gahito”ti ñātuṁ vaṭṭati, “ajjatagge dāni thero mayhaṁ bhāro, ahampi therassa bhāro”ti idampi ñātuṁ vaṭṭati.",
  "tika-vin05t23:23_6": "Vuttañhetaṁ –",
  "tika-vin05t23:24_0": "“Upajjhāyo, bhikkhave, saddhivihārikamhi puttacittaṁ upaṭṭhapessati, saddhivihāriko upajjhāyamhi pitucittaṁ upaṭṭhapessati, evaṁ te aññamaññaṁ sagāravā sappatissā sabhāgavuttino viharantā imasmiṁ dhammavinaye vuḍḍhiṁ virūḷhiṁ vepullaṁ āpajjissantī”ti.",
  "tika-vin05t23:25_0": "Ācariyassa santike nissayaggahaṇepi ayameva vinicchayo.",
  "tika-vin05t23:25_1": "Ayaṁ panettha viseso –",
  "tika-vin05t23:25_2": "ācariyassa santike nissayaṁ gaṇhantena ukkuṭikaṁ nisīditvā “ācariyo me, bhante, hohi, āyasmato nissāya vacchāmī”ti tikkhattuṁ vattabbaṁ, sesaṁ vuttanayameva.",
  "tika-vin05t23:26_0": "154.Kathaṁpaṭippassambhatīti ettha tāva upajjhāyamhā pañcahākārehi nissayapaṭippassaddhi veditabbā, ācariyamhā chahi ākārehi.",
  "tika-vin05t23:26_1": "Vuttañhetaṁ –",
  "tika-vin05t23:27_0": "“Pañcimā, bhikkhave, nissayapaṭippassaddhiyo upajjhāyamhā.",
  "tika-vin05t23:27_1": "Upajjhāyo pakkanto vā hoti, vibbhanto vā, kālakato vā, pakkhasaṅkanto vā, āṇattiyeva pañcamī.",
  "tika-vin05t23:27_2": "Imā kho, bhikkhave, pañca nissayapaṭippassaddhiyo upajjhāyamhā.",
  "tika-vin05t23:28_0": "Chayimā, bhikkhave, nissayapaṭippassaddhiyo ācariyamhā.",
  "tika-vin05t23:28_1": "Ācariyo pakkanto vā hoti, vibbhanto vā, kālakato vā, pakkhasaṅkanto vā, āṇattiyeva pañcamī, upajjhāyena vā samodhānagato hoti.",
  "tika-vin05t23:28_2": "Imā kho, bhikkhave, cha nissayapaṭippassaddhiyo ācariyamhā”ti.",
  "tika-vin05t23:29_0": "Tatrāyaṁ vinicchayo –",
  "tika-vin05t23:29_1": "pakkantoti disaṁ gato.",
  "tika-vin05t23:29_2": "Evaṁ gate ca pana tasmiṁ sace vihāre nissayadāyako atthi, yassa santike aññadāpi nissayo vā gahitapubbo hoti, yo vā ekasambhogaparibhogo, tassa santike nissayo gahetabbo, ekadivasampi parihāro natthi.",
  "tika-vin05t23:29_3": "Sace tādiso natthi, añño lajjī pesalo atthi, tassa pesalabhāvaṁ jānantena tadaheva nissayo yācitabbo.",
  "tika-vin05t23:29_4": "Sace deti, iccetaṁ kusalaṁ.",
  "tika-vin05t23:29_5": "Atha pana “tumhākaṁ upajjhāyo lahuṁ āgamissatī”ti pucchati, upajjhāyena ce tathā vuttaṁ, “āma, bhante”ti vattabbaṁ.",
  "tika-vin05t23:29_6": "Sace vadati “tena hi upajjhāyassa āgamanaṁ āgamethā”ti, vaṭṭati.",
  "tika-vin05t23:29_7": "Atha panassa pakatiyā pesalabhāvaṁ na jānāti, cattāri pañca divasāni tassa bhikkhussa sabhāgataṁ oloketvā okāsaṁ kāretvā nissayo gahetabbo.",
  "tika-vin05t23:29_8": "Sace pana vihāre nissayadāyako natthi, upajjhāyo ca “ahaṁ katipāhena āgamissāmi, mā ukkaṇṭhitthā”ti vatvā gato, yāva āgamanā parihāro labbhati, athāpi naṁ tattha manussā paricchinnakālato uttaripi pañca vā dasa vā divasāni vāsentiyeva, tena vihāraṁ pavatti pesetabbā “daharā mā ukkaṇṭhantu, ahaṁ asukadivasaṁ nāma āgamissāmī”ti, evampi parihāro labbhati.",
  "tika-vin05t23:29_9": "Atha āgacchato antarāmagge nadīpūrena vā corādīhi vā upaddavo hoti, thero udakosakkanaṁ vā āgameti, sahāye vā pariyesati, taṁ ce pavattiṁ daharā suṇanti, yāva āgamanā parihāro labbhati.",
  "tika-vin05t23:29_10": "Sace pana so “idhevāhaṁ vasissāmī”ti pahiṇati, parihāro natthi.",
  "tika-vin05t23:29_11": "Yattha nissayo labbhati, tattha gantabbaṁ.",
  "tika-vin05t23:29_12": "Vibbhante pana kālakate pakkhasaṅkante vā ekadivasampi parihāro natthi, yattha nissayo labbhati, tattha gantabbaṁ.",
  "tika-vin05t23:30_0": "Āṇattīti pana nissayapaṇāmanā vuccati, tasmā “paṇāmemi ta”nti vā “mā idha paṭikkamī”ti vā “nīhara te pattacīvara”nti vā “nāhaṁ tayā upaṭṭhāpetabbo”ti vāti iminā pāḷinayena “mā maṁ gāmappavesanaṁ āpucchī”tiādinā pāḷimuttakanayena vā yo nissayapaṇāmanāya paṇāmito hoti, tena upajjhāyo khamāpetabbo.",
  "tika-vin05t23:30_1": "Sace āditova na khamati, daṇḍakammaṁ āharitvā tikkhattuṁ tāva sayameva khamāpetabbo.",
  "tika-vin05t23:30_2": "No ce khamati, tasmiṁ vihāre mahāthere gahetvā khamāpetabbo.",
  "tika-vin05t23:30_3": "No ce khamati, sāmantavihāre bhikkhū gahetvā khamāpetabbo.",
  "tika-vin05t23:30_4": "Sace evampi na khamati, aññattha gantvā upajjhāyassa sabhāgānaṁ santike vasitabbaṁ “appeva nāma ‘sabhāgānaṁ me santike vasatī’ti ñatvāpi khameyyā”ti.",
  "tika-vin05t23:30_5": "Sace evampi na khamati, tatreva vasitabbaṁ.",
  "tika-vin05t23:30_6": "Tatra ce dubbhikkhādidosena na sakkā hoti vasituṁ, taṁyeva vihāraṁ āgantvā aññassa santike nissayaṁ gahetvā vasituṁ vaṭṭati.",
  "tika-vin05t23:30_7": "Ayamāṇattiyaṁ vinicchayo.",
  "tika-vin05t23:31_0": "Ācariyamhā nissayapaṭippassaddhīsu ācariyo pakkanto vā hotīti ettha koci ācariyo āpucchitvā pakkamati, koci anāpucchitvā, antevāsikopi evameva.",
  "tika-vin05t23:31_1": "Tatra sace antevāsiko ācariyaṁ āpucchati “asukaṁ nāma, bhante, ṭhānaṁ gantuṁ icchāmi kenacideva karaṇīyenā”ti, ācariyena ca “kadā gamissasī”ti vutto “sāyanhe vā rattiṁ vā uṭṭhahitvā gamissāmī”ti vadati, ācariyopi “sādhū”ti sampaṭicchati, taṁ khaṇaṁyeva nissayo paṭippassambhati.",
  "tika-vin05t23:31_2": "Sace pana “bhante, asukaṁ nāma ṭhānaṁ gantukāmomhī”ti vutte ācariyo “asukasmiṁ nāma gāme piṇḍāya caritvā pacchā jānissasī”ti vadati, so ca “sādhū”ti sampaṭicchati, tato ce gato sugato.",
  "tika-vin05t23:31_3": "Sace pana na gacchati, nissayo na paṭippassambhati.",
  "tika-vin05t23:31_4": "Athāpi “gacchāmī”ti vutte ācariyena “mā tāva gaccha, rattiṁ mantetvā jānissāmā”ti vutto mantetvā gacchati, sugato.",
  "tika-vin05t23:31_5": "No ce gacchati, nissayo na paṭippassambhati.",
  "tika-vin05t23:31_6": "Ācariyaṁ anāpucchā pakkamantassa pana upacārasīmātikkame nissayo paṭippassambhati, antoupacārasīmato paṭinivattantassa na paṭippassambhati.",
  "tika-vin05t23:31_7": "Sace pana ācariyo antevāsikaṁ āpucchati “āvuso, asukaṁ nāma ṭhānaṁ gamissāmī”ti, antevāsikena ca “kadā”ti vutte “sāyanhe vā rattibhāge vā”ti vadati, antevāsikopi “sādhū”ti sampaṭicchati, taṁ khaṇaṁyeva nissayo paṭippassambhati, sace pana ācariyo “sve piṇḍāya caritvā gamissāmī”ti vadati, itaro ca “sādhū”ti sampaṭicchati, ekadivasaṁ tāva nissayo na paṭippassambhati, punadivase paṭippassaddho hoti.",
  "tika-vin05t23:31_8": "“Asukasmiṁ nāma gāme piṇḍāya caritvā jānissāmi mama gamanaṁ vā agamanaṁ vā”ti vatvā pana sace na gacchati, nissayo na paṭippassambhati.",
  "tika-vin05t23:31_9": "Athāpi “gacchāmī”ti vutte antevāsikena “mā tāva gacchatha, rattiṁ mantetvā jānissathā”ti vutto mantetvāpi na gacchati, nissayo na paṭippassambhati.",
  "tika-vin05t23:31_10": "Sace ubhopi ācariyantevāsikā kenacideva karaṇīyena bahisīmaṁ gacchanti, tato ce ācariyo gamiyacitte uppanne anāpucchāva gantvā dvinnaṁ leḍḍupātānaṁ antoyeva nivattati, nissayo na paṭippassambhati.",
  "tika-vin05t23:31_11": "Sace dve leḍḍupāte atikkamitvā nivattati, paṭippassaddho hoti.",
  "tika-vin05t23:31_12": "Ācariyupajjhāyā dve leḍḍupāte atikkamma aññasmiṁ vihāre vasanti, nissayo paṭippassambhati.",
  "tika-vin05t23:31_13": "Ācariye vibbhante kālakate pakkhasaṅkante ca taṁ khaṇaṁyeva paṭippassambhati.",
  "tika-vin05t23:32_0": "Āṇattiyaṁ pana ācariyo muñcitukāmova hutvā nissayapaṇāmanāya paṇāmeti, antevāsiko ca “kiñcāpi maṁ ācariyo paṇāmeti, atha kho hadayena muduko”ti sālayo hoti, nissayo na paṭippassambhati.",
  "tika-vin05t23:32_1": "Sacepi āriyo sālayo, antevāsiko nirālayo “na dāni imaṁ nissāya vasissāmī”ti dhuraṁ nikkhipati, evampi na paṭippassambhati.",
  "tika-vin05t23:32_2": "Ubhinnaṁ sālayabhāve pana na paṭippassambhatiyeva, ubhinnaṁ dhuranikkhepena paṭippassambhati, paṇāmitena daṇḍakammaṁ āharitvā tikkhattuṁ khamāpetabbo.",
  "tika-vin05t23:32_3": "No ce khamati, upajjhāye vuttanayena paṭipajjitabbaṁ.",
  "tika-vin05t23:32_4": "Yathāpaññattaṁ pana ācariyupajjhāyavattaṁ paripūrentaṁ adhimattapemādipañcaṅgasamannāgataṁ antevāsikaṁ saddhivihārikaṁ vā paṇāmentassa dukkaṭaṁ, itaraṁ apaṇāmentassapi dukkaṭameva.",
  "tika-vin05t23:32_5": "Vuttañhetaṁ –",
  "tika-vin05t23:33_0": "“Na, bhikkhave, sammāvattanto paṇāmetabbo, yo paṇāmeyya, āpatti dukkaṭassa.",
  "tika-vin05t23:33_1": "Na ca, bhikkhave, asammāvattanto na paṇāmetabbo, yo na paṇāmeyya, āpatti dukkaṭassa.",
  "tika-vin05t23:34_0": "“Pañcahi, bhikkhave, aṅgehi samannāgataṁ antevāsikaṁ apaṇāmento ācariyo sātisāro hoti, paṇāmento anatisāro hoti.",
  "tika-vin05t23:34_1": "Ācariyamhi nādhimattaṁ pemaṁ hoti, nādhimatto pasādo hoti, nādhimattā hirī hoti, nādhimatto gāravo hoti, nādhimattā bhāvanā hoti.",
  "tika-vin05t23:34_2": "Imehi kho, bhikkhave, pañcahaṅgehi samannāgataṁ antevāsikaṁ apaṇāmento ācariyo sātisāro hoti, paṇāmento anatisāro hoti.",
  "tika-vin05t23:35_0": "“Pañcahi, bhikkhave, aṅgehi samannāgataṁ saddhivihārikaṁ apaṇāmento upajjhāyo sātisāro hoti, paṇāmento anatisāro hoti.",
  "tika-vin05t23:35_1": "Upajjhāyamhi nādhimattaṁ pemaṁ hoti, nādhimatto pasādo hoti, nādhimattā hirī hoti, nādhimatto gāravo hoti, nādhimattā bhāvanā hoti.",
  "tika-vin05t23:35_2": "Imehi kho, bhikkhave, pañcahaṅgehi samannāgataṁ saddhivihārikaṁ apaṇāmento upajjhāyo sātisāro hoti, paṇāmento anatisāro hotī”tiādi.",
  "tika-vin05t23:36_0": "Tattha nādhimattaṁ pemaṁ hotīti upajjhāyamhi adhimattaṁ gehassitapemaṁ na hoti.",
  "tika-vin05t23:36_1": "Nādhimattā bhāvanā hotīti adhimattā mettābhāvanā na hotīti attho.",
  "tika-vin05t23:37_0": "Upajjhāyena vā samodhānagatoti ettha dassanasavanavasena samodhānaṁ veditabbaṁ.",
  "tika-vin05t23:37_1": "Sace hi ācariyaṁ nissāya vasanto saddhivihāriko ekavihāre cetiyaṁ vā vandantaṁ, ekagāme vā piṇḍāya carantaṁ upajjhāyaṁ passati, nissayo paṭippassambhati.",
  "tika-vin05t23:37_2": "Upajjhāyo passati, saddhivihāriko na passati, na paṭippassambhati.",
  "tika-vin05t23:37_3": "Maggappaṭipannaṁ vā ākāsena vā gacchantaṁ upajjhāyaṁ disvā dūrattā “bhikkhū”ti jānāti, “upajjhāyo”ti na jānāti, na paṭippassambhati.",
  "tika-vin05t23:37_4": "Sace jānāti, paṭippassambhati.",
  "tika-vin05t23:37_5": "Uparipāsāde upajjhāyo vasati, heṭṭhā saddhivihāriko, taṁ adisvāva yāguṁ pivitvā paṭikkamati, āsanasālāya vā nisinnaṁ adisvāva ekamante bhuñjitvā pakkamati, dhammassavanamaṇḍape vā nisinnampi taṁ adisvāva dhammaṁ sutvā pakkamati, nissayo na paṭippassambhati.",
  "tika-vin05t23:37_6": "Evaṁ tāva dassanavasena samodhānaṁ veditabbaṁ.",
  "tika-vin05t23:37_7": "Savanavasena pana sace upajjhāyassa vihāre vā antaraghare vā dhammaṁ vā kathentassa anumodanaṁ vā karontassa saddaṁ sutvā “upajjhāyassa me saddo”ti sañjānāti, nissayo paṭippassambhati, asañjānantassa na paṭippassambhati.",
  "tika-vin05t23:37_8": "Ayaṁ samodhāne vinicchayo.",
  "tika-vin05t23:38_0": "155.",
  "tika-vin05t23:38_1": "Nissāya kena vasitabbaṁ, kena na vasitabbanti ettha pana “anujānāmi, bhikkhave, byattena bhikkhunā paṭibalena pañca vassāni nissāya vatthuṁ, abyattena yāvajīva”nti vacanato yo abyatto hoti, tena yāvajīvaṁ nissāyeva vasitabbaṁ.",
  "tika-vin05t23:38_2": "Sacāyaṁ vuḍḍhataraṁ ācariyaṁ na labhati, upasampadāya saṭṭhivasso vā sattativasso vā hoti, navakatarassapi byattassa santike ukkuṭikaṁ nisīditvā añjaliṁ paggahetvā “ācariyo me, āvuso, hoti, āyasmato nissāya vacchāmī”ti evaṁ tikkhattuṁ vatvā nissayo gahetabbova.",
  "tika-vin05t23:38_3": "Gāmappavesanaṁ āpucchantenapi ukkuṭikaṁ nisīditvā añjaliṁ paggahetvā “gāmappavesanaṁ āpucchāmi ācariyā”ti vattabbaṁ.",
  "tika-vin05t23:38_4": "Esa nayo sabbaāpucchanesu.",
  "tika-vin05t23:39_0": "Yo pana byatto hoti upasampadāya pañcavasso, tena anissitena vatthuṁ vaṭṭati.",
  "tika-vin05t23:39_1": "Tasmā nissayamuccanakena upasampadāya pañcavassena sabbantimena paricchedena dve mātikā paguṇā vācuggatā kattabbā, pakkhadivasesu dhammassavanatthāya suttantato cattāro bhāṇavārā, sampattānaṁ parisānaṁ parikathanatthāya andhakavinda mahārāhulovāda ambaṭṭha sadiso eko kathāmaggo, saṅghabhattamaṅgalāmaṅgalesu anumodanatthāya tisso anumodanā, uposathapavāraṇādijānanatthaṁ kammākammavinicchayo, samaṇadhammakaraṇatthaṁ samādhivasena vā vipassanāvasena vā arahattapariyosānamekaṁ kammaṭṭhānaṁ, ettakaṁ uggahetabbaṁ.",
  "tika-vin05t23:39_2": "Ettāvatā hi ayaṁ bahussuto hoti cātuddiso, yattha katthaci attano issariyena vasituṁ labhati.",
  "tika-vin05t23:39_3": "Yaṁ pana vuttaṁ –",
  "tika-vin05t23:40_0": "“Pañcahi, bhikkhave, aṅgehi samannāgatena bhikkhunā na anissitena vatthabbaṁ.",
  "tika-vin05t23:40_1": "Na asekkhena sīlakkhandhena samannāgato hoti, na asekkhena samādhikkhandhena…",
  "tika-vin05t23:40_2": "na asekkhena paññākkhandhena…",
  "tika-vin05t23:40_3": "na asekkhena vimuttikkhandhena…",
  "tika-vin05t23:40_4": "na asekkhena vimuttiñāṇadassanakkhandhena samannāgato hoti.",
  "tika-vin05t23:40_5": "Imehi kho, bhikkhave, pañcahaṅgehi samannāgatena bhikkhunā na anissitena vatthabbaṁ.",
  "tika-vin05t23:41_0": "“Aparehipi, bhikkhave, pañcahaṅgehi samannāgatena bhikkhunā na anissitena vatthabbaṁ.",
  "tika-vin05t23:41_1": "Assaddho hoti, ahiriko hoti, anottappī hoti, kusīto hoti, muṭṭhassati hoti.",
  "tika-vin05t23:41_2": "Imehi kho, bhikkhave, pañcahaṅgehi samannāgatena bhikkhunā na anissitena vatthabbaṁ.",
  "tika-vin05t23:42_0": "“Aparehipi, bhikkhave, pañcahaṅgehi samannāgatena bhikkhunā na anissitena vatthabbaṁ.",
  "tika-vin05t23:42_1": "Adhisīle sīlavipanno hoti, ajjhācāre ācāravipanno hoti, atidiṭṭhiyā diṭṭhivipanno hoti, appassuto hoti, duppañño hoti.",
  "tika-vin05t23:42_2": "Imehi kho, bhikkhave, pañcahaṅgehi samannāgatena bhikkhunā na anissitena vatthabbaṁ.",
  "tika-vin05t23:43_0": "“Aparehipi, bhikkhave, pañcahaṅgehi samannāgatena bhikkhunā na anissitena vatthabbaṁ.",
  "tika-vin05t23:43_1": "Āpattiṁ na jānāti, anāpattiṁ na jānāti, lahukaṁ āpattiṁ na jānāti, garukaṁ āpattiṁ na jānāti, ubhayāni kho panassa pātimokkhāni vitthārena na svāgatāni honti na suvibhattāni na suppavattīni na suvinicchitāni suttaso anubyañjanaso.",
  "tika-vin05t23:43_2": "Imehi kho, bhikkhave, pañcahaṅgehi samannāgatena bhikkhunā na anissitena vatthabbaṁ.",
  "tika-vin05t23:44_0": "“Aparehipi, bhikkhave, pañcahaṅgehi samannāgatena bhikkhunā na anissitena vatthabbaṁ.",
  "tika-vin05t23:44_1": "Āpattiṁ na jānāti, anāpattiṁ na jānāti, lahukaṁ āpattiṁ na jānāti, garukaṁ āpattiṁ na jānāti, ūnapañcavasso hoti.",
  "tika-vin05t23:44_2": "Imehi kho, bhikkhave, pañcahaṅgehi samannāgatena bhikkhunā na anissitena vatthabba”nti.",
  "tika-vin05t23:44_3": "Etthāpi purimanayeneva ayuttavasena āpattiaṅgavasena ca paṭikkhepo katoti daṭṭhabbaṁ.",
  "tika-vin05t23:45_0": "Bālānaṁ pana abyattānaṁ disaṁgamikānaṁ antevāsikasaddhivihārikānaṁ anuññā na dātabbā.",
  "tika-vin05t23:45_1": "Sace denti, ācariyupajjhāyānaṁ dukkaṭaṁ.",
  "tika-vin05t23:45_2": "Te ce ananuññātā gacchanti, tesampi dukkaṭaṁ.",
  "tika-vin05t23:45_3": "Vuttañhetaṁ –",
  "tika-vin05t23:46_0": "“Idha pana, bhikkhave, sambahulā bhikkhū bālā abyattā disaṁgamikā ācariyupajjhāye āpucchanti.",
  "tika-vin05t23:46_1": "Te, bhikkhave, ācariyupajjhāyehi pucchitabbā “kahaṁ gamissatha, kena saddhiṁ gamissathā”ti.",
  "tika-vin05t23:46_2": "Te ce, bhikkhave, bālā abyattā aññe bāle abyatte apadiseyyuṁ.",
  "tika-vin05t23:46_3": "Na, bhikkhave, ācariyupajjhāyehi anujānitabbā, anujāneyyuṁ ce, āpatti dukkaṭassa.",
  "tika-vin05t23:46_4": "Te ce, bhikkhave, bālā abyattā ananuññātā ācariyupajjhāyehi gaccheyyuṁ ce, āpatti dukkaṭassā”ti.",
  "tika-vin05t23:47_0": "Iti pāḷimuttakavinayavinicchayasaṅgahe",
  "tika-vin05t23:48_0": "Nissayavinicchayakathā samattā."
}