{
  "ud2.6:0.1_0": "Udāna 2.6",
  "ud2.6:0.2_0": "Gabbhinīsutta",
  "ud2.6:1.1_0": "Evaṁ me sutaṁ—",
  "ud2.6:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "ud2.6:1.3_0": "Tena kho pana samayena aññatarassa paribbājakassa daharamāṇavikā pajāpati hoti gabbhinī upavijaññā.",
  "ud2.6:1.4_0": "Atha kho sā paribbājikā taṁ paribbājakaṁ etadavoca:",
  "ud2.6:1.5_0": "“gaccha tvaṁ, brāhmaṇa, telaṁ āhara, yaṁ me vijātāya bhavissatī”ti.",
  "ud2.6:2.1_0": "Evaṁ vutte, so paribbājako taṁ paribbājikaṁ etadavoca:",
  "ud2.6:2.2_0": "“kuto panāhaṁ, bhoti, telaṁ āharāmī”ti?",
  "ud2.6:2.3_0": "Dutiyampi kho sā paribbājikā taṁ paribbājakaṁ etadavoca:",
  "ud2.6:2.4_0": "“gaccha tvaṁ, brāhmaṇa, telaṁ āhara, yaṁ me vijātāya bhavissatī”ti.",
  "ud2.6:2.5_0": "Dutiyampi kho so paribbājako taṁ paribbājikaṁ etadavoca:",
  "ud2.6:2.6_0": "“kuto panāhaṁ, bhoti, telaṁ āharāmī”ti?",
  "ud2.6:2.7_0": "Tatiyampi kho sā paribbājikā taṁ paribbājakaṁ etadavoca:",
  "ud2.6:2.8_0": "“gaccha tvaṁ, brāhmaṇa, telaṁ āhara, yaṁ me vijātāya bhavissatī”ti.",
  "ud2.6:3.1_0": "Tena kho pana samayena rañño pasenadissa kosalassa koṭṭhāgāre samaṇassa vā brāhmaṇassa vā sappissa vā telassa vā yāvadatthaṁ pātuṁ dīyati, no nīharituṁ.",
  "ud2.6:4.1_0": "Atha kho tassa paribbājakassa etadahosi:",
  "ud2.6:4.2_0": "“rañño kho pana pasenadissa kosalassa koṭṭhāgāre samaṇassa vā brāhmaṇassa vā sappissa vā telassa vā yāvadatthaṁ pātuṁ dīyati, no nīharituṁ.",
  "ud2.6:4.3_0": "Yannūnāhaṁ rañño pasenadissa kosalassa koṭṭhāgāraṁ gantvā telassa yāvadatthaṁ pivitvā gharaṁ āgantvā ucchadditvāna dadeyyaṁ, yaṁ imissā vijātāya bhavissatī”ti.",
  "ud2.6:5.1_0": "Atha kho so paribbājako rañño pasenadissa kosalassa koṭṭhāgāraṁ gantvā telassa yāvadatthaṁ pivitvā gharaṁ āgantvā neva sakkoti uddhaṁ kātuṁ, na pana adho.",
  "ud2.6:5.2_0": "So dukkhāhi tibbāhi kharāhi kaṭukāhi vedanāhi phuṭṭho āvaṭṭati parivaṭṭati.",
  "ud2.6:6.1_0": "Atha kho bhagavā pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi.",
  "ud2.6:6.2_0": "Addasā kho bhagavā taṁ paribbājakaṁ dukkhāhi tibbāhi kharāhi kaṭukāhi vedanāhi phuṭṭhaṁ āvaṭṭamānaṁ parivaṭṭamānaṁ.",
  "ud2.6:7.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud2.6:8.1_0": "“Sukhino vata ye akiñcanā,",
  "ud2.6:8.2_0": "Vedaguno hi janā akiñcanā;",
  "ud2.6:8.3_0": "Sakiñcanaṁ passa vihaññamānaṁ,",
  "ud2.6:8.4_0": "Jano janasmiṁ paṭibandhacitto”ti.",
  "ud2.6:8.5_0": "Chaṭṭhaṁ."
}