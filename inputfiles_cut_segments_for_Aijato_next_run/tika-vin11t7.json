{
  "tika-vin11t7:0_0": "Pāṭidesanīyakathāvaṇṇanā",
  "tika-vin11t7:1_0": "1830-1.",
  "tika-vin11t7:1_1": "Evaṁ nātisaṅkhepavitthāranayena dvenavuti pācittiyāni dassetvā tadanantaraṁ niddiṭṭhe pāṭidesanīye dassetumāha “yo cantaraghara”ntiādi.",
  "tika-vin11t7:1_2": "Tattha antaragharanti rathikādimāha.",
  "tika-vin11t7:1_3": "Yathāha “antaragharaṁ nāma rathikā byūhaṁ siṅghāṭakaṁ ghara”nti.",
  "tika-vin11t7:2_0": "Yo pana bhikkhu antaragharaṁ paviṭṭhāya aññātikāya bhikkhuniyā hatthato yaṁ kiñci khādanaṁ, bhojanampi vā sahatthā paṭiggaṇheyya, tassa bhikkhuno gahaṇe dukkaṭaṁ, bhoge ajjhohāre pāṭidesanīyaṁ siyāti yojanā.",
  "tika-vin11t7:3_0": "Ito paṭṭhāya catasso gāthā uppaṭipāṭiyā potthakesu likhitā, tāsaṁ ayaṁ paṭipāṭi –",
  "tika-vin11t7:3_1": "“etthantaraghara”nti tatiyā, “tasmā bhikkhuniyā”ti catutthī, “rathikādīsū”ti pañcamī, “rathikāyapi vā”ti chaṭṭhī.",
  "tika-vin11t7:3_2": "Paṭipāṭi panāyaṁ mātikaṭṭhakathakkamena veditabbā.",
  "tika-vin11t7:3_3": "Imāya paṭipāṭiyā tāsaṁ atthavaṇṇanā hoti –",
  "tika-vin11t7:4_0": "1832-3.",
  "tika-vin11t7:4_1": "Purimagāthādvayena padabhājanāgatasāmaññavinicchayaṁ dassetvā idāni aṭṭhakathāgataṁ visesaṁ dassetumāha “etthā”tiādi.",
  "tika-vin11t7:4_2": "Tattha etthāti imasmiṁ paṭhamapāṭidesanīyasikkhāpade.",
  "tika-vin11t7:4_3": "Tassāti aññātikabhikkhuniyā.",
  "tika-vin11t7:4_4": "Vākyatoti “antaragharaṁ paviṭṭhāyā”ti vacanato.",
  "tika-vin11t7:4_5": "Hi-saddo hetumhi.",
  "tika-vin11t7:4_6": "Yasmā bhikkhussa ṭhitaṭṭhānaṁ nappamāṇanti aṭṭhakathāya vaṇṇitaṁ, tasmā ārāmādīsu ṭhatvā dentiyā bhikkhuniyā hatthato vīthiādīsu ṭhatvā yo paṭiggaṇheyya ce, evaṁ paṭiggaṇhato tassa bhikkhuno na dosoti yojanā.",
  "tika-vin11t7:4_7": "Paribhogassa paṭiggahaṇamūlakattā na doso.",
  "tika-vin11t7:4_8": "“Paṭiggaṇhato”ti iminā paribhoge pāṭidesanīyābhāvo ca dīpito hoti.",
  "tika-vin11t7:5_0": "1834.",
  "tika-vin11t7:5_1": "Sace bhikkhunī rathikādīsu ṭhatvā bhojanaṁ deti, bhikkhu antarārāme ṭhatvā paṭiggaṇhāti ce, tassa āpattīti yojanā.",
  "tika-vin11t7:5_2": "Gāthābandhavasena “bhikkhuni bhojana”nti rassattaṁ.",
  "tika-vin11t7:5_3": "Āpattīti ca paṭiggahaṇaparibhogesu dukkaṭapāṭidesanīyāpattiyo sandhāya vuttaṁ.",
  "tika-vin11t7:6_0": "1835.",
  "tika-vin11t7:6_1": "Rathikādīsu ṭhatvā bhikkhunī bhojanaṁ deti ce, taṁ rathikāyapi vā…pe…",
  "tika-vin11t7:6_2": "ayaṁ nayoti yojanā.",
  "tika-vin11t7:6_3": "Tattha rathikāti racchā.",
  "tika-vin11t7:6_4": "Byūhanti anibbijjhitvā ṭhitā gatapaccāgataracchā.",
  "tika-vin11t7:6_5": "Sandhi nāma gharasandhi.",
  "tika-vin11t7:6_6": "Siṅghāṭakanti catukkoṇaṁ vā tikoṇaṁ vā maggasamodhānaṭṭhānaṁ.",
  "tika-vin11t7:6_7": "Ayaṁ nayoti “āpattī”ti anantaragāthāya vuttanayo.",
  "tika-vin11t7:7_0": "1837.",
  "tika-vin11t7:7_1": "Āmisena asambhinnarasaṁ sandhāya idaṁ dukkaṭaṁ bhāsitaṁ.",
  "tika-vin11t7:7_2": "Āmisena sambhinne ekarase yāmakālikādimhi paṭiggahetvā ajjhohāre pāṭidesanīyāpatti siyāti yojanā.",
  "tika-vin11t7:8_0": "1838.Ekatoupasampannahatthatoti bhikkhunīnaṁ santike upasampannāya hatthato.",
  "tika-vin11t7:8_1": "Yathāha “ekatoupasampannāyāti bhikkhunīnaṁ santike upasampannāyā”ti.",
  "tika-vin11t7:8_2": "Bhikkhūnaṁ santike upasampannāya pana yathāvatthukamevāti.",
  "tika-vin11t7:9_0": "1839. Aññātikāya ñātikasaññissa, tatheva vimatissa ca dukkaṭanti yojanā.",
  "tika-vin11t7:10_0": "1840.",
  "tika-vin11t7:10_1": "Aññātikāya dāpentiyā bhūmiyā nikkhipitvā dadamānāya vā antarārāmādīsu ṭhatvā dentiyā paṭiggaṇhato bhikkhussa anāpattīti yojanā.",
  "tika-vin11t7:10_2": "Antarārāmādīsūti ettha ādi-saddena bhikkhunupassayatitthiyaseyyāpaṭikkamanādiṁ saṅgaṇhāti.",
  "tika-vin11t7:10_3": "Paṭikkamanaṁ nāma bhojanasālā.",
  "tika-vin11t7:11_0": "1841. Gāmato bahi nīharitvā detīti yojanā.",
  "tika-vin11t7:12_0": "1842.Hatthatoti ettha “gahaṇe”ti seso.",
  "tika-vin11t7:12_1": "Tathāti anāpatti.",
  "tika-vin11t7:12_2": "Samuṭṭhānaṁ idaṁ sikkhāpadaṁ eḷakalomena samaṁ matanti yojanā.",
  "tika-vin11t7:13_0": "Paṭhamapāṭidesanīyakathāvaṇṇanā.",
  "tika-vin11t7:14_0": "1843-4.Avutteti vakkhamānanayena avutte.",
  "tika-vin11t7:14_1": "Ekenapi ca bhikkhunāti sambandho.",
  "tika-vin11t7:14_2": "Apasakkāti apagaccha.",
  "tika-vin11t7:14_3": "Ādi-atthavācinā iti-saddena “apasakka tāva, bhagini, yāva bhikkhū bhuñjantī”ti vākyaseso saṅgahitoti daṭṭhabbo.",
  "tika-vin11t7:14_4": "Iminā apasādanākāro sandassito.",
  "tika-vin11t7:14_5": "“Ekenapi ca bhikkhunā”ti iminā avakaṁso dassito.",
  "tika-vin11t7:14_6": "Ukkaṁso pana “tehi bhikkhūhi sā bhikkhunī apasādetabbā”ti pāḷitopi daṭṭhabbo.",
  "tika-vin11t7:14_7": "“Āmisa”nti sāmaññavacanepi pañcannaṁ bhojanānaṁ aññatarasseva gahaṇaṁ.",
  "tika-vin11t7:14_8": "Yathāha “pañcannaṁ bhojanānaṁ aññatarenā”ti.",
  "tika-vin11t7:14_9": "Bhogeti ca ekatoupasampannanti ca vuttatthameva.",
  "tika-vin11t7:15_0": "1845.Tathevāti dukkaṭaṁ. Tatthāti anupasampannāya.",
  "tika-vin11t7:16_0": "1846.",
  "tika-vin11t7:16_1": "Attano bhatte dinnepi iminā sikkhāpadena anāpatti, purimasikkhāpadena pana āpattisambhavā “na detī”ti vuttaṁ.",
  "tika-vin11t7:16_2": "Yathāha “attano bhattaṁ dāpeti, na detīti ettha sacepi attano bhattaṁ deti, iminā sikkhāpadena anāpattiyeva, purimasikkhāpadena āpattī”ti.",
  "tika-vin11t7:16_3": "Tathāti anāpatti.",
  "tika-vin11t7:16_4": "Ubhayasikkhāpadehipi anāpattiṁ dassetumāha “padeti ce”ti.",
  "tika-vin11t7:16_5": "Yathāha “aññesaṁ bhattaṁ deti, na dāpetīti ettha pana sacepi dāpeyya, iminā sikkhāpadena āpatti bhaveyya, dentiyā pana neva iminā, na purimena āpattī”ti.",
  "tika-vin11t7:17_0": "1847.",
  "tika-vin11t7:17_1": "Bhikkhunī yaṁ na dinnaṁ, taṁ dāpeti, yattha vā na dinnaṁ, tattha dāpeti, tampi sabbesaṁ mittāmittānaṁ samaṁ dāpeti, tatthāpi anāpatti.",
  "tika-vin11t7:18_0": "1848.",
  "tika-vin11t7:18_1": "Sikkhamānā vā sāmaṇerikā vā “idha sūpaṁ detha, odanaṁ dethā”ti vosāsantī vidhānaṁ karontī ṭhitā, taṁ anapasādentassa anāpatti.",
  "tika-vin11t7:18_2": "Pañceva bhojanāni vinā aññaṁ vosāsantiṁ bhikkhuniṁ anapasādentassa anāpatti.",
  "tika-vin11t7:18_3": "Anapasādentassa ummattakādinopi anāpattīti yojanā.",
  "tika-vin11t7:19_0": "1849.Samuṭṭhānanti ettha “imassā”ti seso.",
  "tika-vin11t7:19_1": "Bhojanaṁ kiriyaṁ, vosāsantiyā anivāraṇaṁ akiriyanti evamidaṁ kriyākriyaṁ.",
  "tika-vin11t7:20_0": "Dutiyapāṭidesanīyakathāvaṇṇanā.",
  "tika-vin11t7:21_0": "1850-1.Sekkhanti sammateti “sekkhasammataṁ nāma kulaṁ yaṁ kulaṁ saddhāya vaḍḍhati, bhogena hāyati, evarūpassa kulassa ñattidutiyena kammena sekkhasammuti dinnā hotī”ti vuttaṁ idaṁ kulaṁ sekkhasammataṁ nāma.",
  "tika-vin11t7:21_1": "Tenāha “laddhasammutike kule”ti.",
  "tika-vin11t7:21_2": "Laddhā sammuti yenāti viggaho.",
  "tika-vin11t7:21_3": "Gharūpacāraṁ okkante nimantitopi animantitova hotīti āha “gharūpacārokkamanā pubbevā”ti.",
  "tika-vin11t7:21_4": "Yathāha “animantito nāma ajjatanāya vā svātanāya vā animantito, gharūpacāraṁ okkamante nimanteti, eso animantito nāmā”ti.",
  "tika-vin11t7:22_0": "“Agilāno nāma yo sakkoti piṇḍāya caritu”nti vuttattā bhikkhāya carituṁ samattho agilāno nāma.",
  "tika-vin11t7:22_1": "Gahetvāti sahatthā paṭiggahetvā.",
  "tika-vin11t7:22_2": "“Āmisa”nti iminā sambandho.",
  "tika-vin11t7:22_3": "Yathāha “khādanīyaṁ vā bhojanīyaṁ vā sahatthā paṭiggahetvā”ti.",
  "tika-vin11t7:22_4": "Gahaṇeti ettha “āhāratthāyā”ti seso.",
  "tika-vin11t7:23_0": "1853.Tatthāti asekkhasammate kule. Tatheva paridīpitanti dukkaṭaṁ paridīpitaṁ.",
  "tika-vin11t7:24_0": "1854.Nimantitassa vāti ettha vā-saddena nimantitassa avasesaṁ gaṇhāti.",
  "tika-vin11t7:24_1": "Yathāha “nimantitassa vā gilānassa vā sesakaṁ bhuñjatī”ti.",
  "tika-vin11t7:24_2": "Aññesaṁ bhikkhā tattha dīyatīti yojanā.",
  "tika-vin11t7:24_3": "Tatthāti tasmiṁ sekkhasammate kule.",
  "tika-vin11t7:25_0": "1855.Yatthakatthacīti āsanasālādīsu yattha katthaci.",
  "tika-vin11t7:25_1": "Niccabhattādike vāpīti ettha ādi-saddena salākabhattapakkhikauposathikapāṭipadikabhattānaṁ gahaṇaṁ.",
  "tika-vin11t7:26_0": "1856.Dvāreti ettha “ṭhapetvā”ti seso.",
  "tika-vin11t7:26_1": "Sampatteti ettha “pacchā”ti seso.",
  "tika-vin11t7:26_2": "Yathāha “sacepi anāgate bhikkhumhi paṭhamaṁyeva nīharitvā dvāre ṭhapetvā pacchā sampattassa denti, vaṭṭatī”ti.",
  "tika-vin11t7:27_0": "1857.Mahāpaccariyā gatavinicchayaṁ dassetumāha “bhikkhu”ntiādi.",
  "tika-vin11t7:27_1": "Samuṭṭhāneḷakūpamanti samuṭṭhānato eḷakalomasikkhāpadasadisanti attho.",
  "tika-vin11t7:28_0": "Tatiyapāṭidesanīyakathāvaṇṇanā.",
  "tika-vin11t7:29_0": "1858-9.",
  "tika-vin11t7:29_1": "“Pañcannaṁ paṭisaṁviditaṁ, etaṁ appaṭisaṁviditaṁ nāmā”ti vacanato ca idhāpi “sahadhammikañāpita”nti vakkhamānattā ca agahaṭṭha-saddena paribbājakānaṁ gahaṇaṁ.",
  "tika-vin11t7:29_2": "Vuttameva nayaṁ vohārantarena dassetumāha “itthiyā purisena vā”ti.",
  "tika-vin11t7:29_3": "“Yāni kho pana tāni āraññakāni senāsanānī”ti vacanato ārāmanti āraññakārāmamāha.",
  "tika-vin11t7:29_4": "Sace evamārocitaṁ paṭisaṁviditanti hi vuttaṁ padabhājaneti yojanā.",
  "tika-vin11t7:29_5": "Paṭisaṁviditanti pageva niveditaṁ.",
  "tika-vin11t7:30_0": "1860.",
  "tika-vin11t7:30_1": "Pacchā yathārocitaṁ tameva vā tassa ca parivāraṁ katvā aññaṁ bahuṁ vā āharīyatu, tampi paṭisaṁveditaṁ nāmāti yojanā.",
  "tika-vin11t7:31_0": "1861.Yāguyā viditaṁ katvāti ettha “taṁ ṭhapetvā”ti idaṁ sāmatthiyā labbhati.",
  "tika-vin11t7:31_1": "Idampi viditaṁ kurundiyaṁ vaṭṭatīti vuttanti yojanā.",
  "tika-vin11t7:32_0": "1862.Panāti api-saddattho.",
  "tika-vin11t7:32_1": "Aññānipi kulānīti yojanā.",
  "tika-vin11t7:32_2": "Ettha “asukaṁ nāma kulaṁ paṭisaṁveditaṁ katvā khādanīyādīni gahetvā gacchatīti sutvā”ti aṭṭhakathāseso.",
  "tika-vin11t7:32_3": "Tenāti katapaṭisaṁveditena.",
  "tika-vin11t7:32_4": "Tampi ca sabbaṁ vaṭṭatīti yojanā.",
  "tika-vin11t7:33_0": "1863.Evaṁ yaṁ anārocitanti “ārāmaṁ vā upacāraṁ vā pavisitvā”tiādinā nayena yaṁ paṭhamaṁ aniveditaṁ.",
  "tika-vin11t7:33_1": "“Eva”nti idaṁ “yaṁ ārāmamanābhata”nti imināpi yojetabbaṁ.",
  "tika-vin11t7:33_2": "Evanti “tassa parivāraṁ katvā”tiādinā pakārena.",
  "tika-vin11t7:33_3": "“Taṁ asaṁviditaṁ nāmā”ti idaṁ “sahadhammikañāpita”nti imināpi yojetabbaṁ.",
  "tika-vin11t7:33_4": "Yathāha “pañcannaṁ paṭisaṁviditaṁ, etaṁ appaṭisaṁviditaṁ nāmā”ti.",
  "tika-vin11t7:33_5": "Aṭṭhakathāyañca “pañcannaṁ paṭisaṁviditanti pañcasu sahadhammikesu yaṁ kiñci pesetvā ‘khādanīyaṁ vā bhojanīyaṁ vā āharissāmā’ti paṭisaṁviditaṁ katampi appaṭisaṁviditamevāti attho”ti vuttaṁ.",
  "tika-vin11t7:34_0": "1864.Kārāpetvāti ettha “paṭisaṁvidita”nti seso.",
  "tika-vin11t7:35_0": "1865.",
  "tika-vin11t7:35_1": "Bhikkhunā vā gantvā antarāmagge gahetabbanti yojanā.",
  "tika-vin11t7:35_2": "Evamakatvāti “bahiārāmaṁ pesetvā”tiādinā vuttavidhānaṁ akatvā.",
  "tika-vin11t7:35_3": "Upacāratoti ettha bhummatthe to-paccayo veditabbo.",
  "tika-vin11t7:36_0": "1868.“Paṭisaṁvidite”tiādīnaṁ padānaṁ “anāpatte vā”ti iminā sambandho.",
  "tika-vin11t7:36_1": "Paṭisaṁviditeti ettha “gilānassā”ti seso.",
  "tika-vin11t7:36_2": "Paṭisaṁvidite anāpatti, gilānassāpi anāpatti, appaṭisaṁviditepi tassa paṭisaṁviditassa avasesake vā gilānassa avasesake vā anāpatti evāti sambandho.",
  "tika-vin11t7:36_3": "Yathāha anāpattivāre “paṭisaṁviditassa vā gilānassa vā sesakaṁ bhuñjatī”ti.",
  "tika-vin11t7:36_4": "Bahārāme paṭiggahetvā antoyeva bhuñjato assa anāpattīti yojanā.",
  "tika-vin11t7:36_5": "Gahetvā vāti ettha vā-saddo “tassā”tiādīsupi yojetabbo.",
  "tika-vin11t7:37_0": "1869.Tatthāti tasmiṁ āraññakārāme.",
  "tika-vin11t7:37_1": "Khādato anāpatti evāti yojanā, tattha “aññena kappiyaṁ katvā dinnānī”ti seso.",
  "tika-vin11t7:38_0": "Catutthapāṭidesanīyakathāvaṇṇanā.",
  "tika-vin11t7:39_0": "Iti vinayatthasārasandīpaniyā vinayavinicchayavaṇṇanāya",
  "tika-vin11t7:40_0": "Pāṭidesanīyakathāvaṇṇanā niṭṭhitā."
}