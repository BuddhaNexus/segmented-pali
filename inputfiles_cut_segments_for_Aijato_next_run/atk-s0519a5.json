{
  "atk-s0519a5:0_0": "Nayasamuṭṭhānavāravaṇṇanā",
  "atk-s0519a5:1_0": "79.",
  "atk-s0519a5:1_1": "Evaṁ nānāsuttavasena ekasuttavasena ca hāravicāraṁ dassetvā idāni nayavicāraṁ dassetuṁ “tattha katamaṁ nayasamuṭṭhāna”ntiādi āraddhaṁ.",
  "atk-s0519a5:1_2": "Kasmā panettha yathā “tattha katamo desanāhāro, assādādīnavatāti gāthā.",
  "atk-s0519a5:1_3": "Ayaṁ desanāhāro kiṁ desayatī”tiādinā hāraniddeso āraddho, evaṁ “tattha katamo nandiyāvaṭṭo, taṇhañca avijjampi cāti gāthā, ayaṁ nandiyāvaṭṭo kiṁ nayatī”tiādinā anārabhitvā samuṭṭhānamukhena āraddhanti? Vuccate –",
  "atk-s0519a5:1_4": "hāranayānaṁ visayabhedato.",
  "atk-s0519a5:1_5": "Yathā hi hārā byañjanamukhena suttassa atthasaṁvaṇṇanā, na evaṁ nayā.",
  "atk-s0519a5:1_6": "Nayā pana nānāsuttato niddhāritehi taṇhāvijjādīhi mūlapadehi catusaccayojanāya nayato anubujjhiyamāno dukkhādiattho.",
  "atk-s0519a5:1_7": "So hi maggañāṇaṁ nayati sampāpetīti nayo.",
  "atk-s0519a5:1_8": "Paṭivijjhantānaṁ pana ugghaṭitaññuādīnaṁ tiṇṇaṁ veneyyānaṁ vasena mūlapadavibhāgato tidhā vibhattā.",
  "atk-s0519a5:1_9": "Ekameko cettha yato neti, yañca neti, tesaṁ saṁkilesavodānānaṁ vibhāgato dvisaṅgaho catuchaaṭṭhadiso cāti bhinno hāranayānaṁ visayo.",
  "atk-s0519a5:1_10": "Tathā hi vuttaṁ –",
  "atk-s0519a5:1_11": "“hārā byañjanavicayo, suttassa nayā tayo ca suttattho”ti.",
  "atk-s0519a5:1_12": "Evaṁ visiṭṭhavisayattā hāranayānaṁ hārehi aññathā naye niddisanto “tattha katamaṁ nayasamuṭṭhāna”ntiādimāha.",
  "atk-s0519a5:2_0": "Tatthāyaṁ vacanattho –",
  "atk-s0519a5:2_1": "samuṭṭhahanti etenāti samuṭṭhānaṁ.",
  "atk-s0519a5:2_2": "Ke samuṭṭhahanti? Nayā.",
  "atk-s0519a5:2_3": "Nayānaṁ samuṭṭhānaṁ nayasamuṭṭhānaṁ.",
  "atk-s0519a5:2_4": "Kiṁ pana taṁ?",
  "atk-s0519a5:2_5": "Taṁtaṁmūlapadehi catusaccayojanā.",
  "atk-s0519a5:2_6": "Sā hi nandiyāvaṭṭādīnaṁ nayānaṁ uppattiṭṭhānatāya samuṭṭhānaṁ bhūmīti ca vuccati.",
  "atk-s0519a5:2_7": "Tathā ca vakkhati –",
  "atk-s0519a5:2_8": "“ayaṁ vuccati nandiyāvaṭṭassa nayassa bhūmī”ti.",
  "atk-s0519a5:2_9": "Pubbā koṭi na paññāyati avijjāya ca bhavataṇhāya cātiādi nandiyāvaṭṭassa nayassa bhūmidassanaṁ.",
  "atk-s0519a5:2_10": "Tattha pubbā koṭi na paññāyatīti asukassa nāma buddhassa bhagavato, asukassa vā cakkavattino kāle avijjā bhavataṇhā ca uppannā.",
  "atk-s0519a5:2_11": "Tato pubbe nāhosīti evaṁ avijjābhavataṇhānaṁ na kāci purimā mariyādā upalabbhati. Kasmā?",
  "atk-s0519a5:2_12": "Anamataggattā saṁsārassa.",
  "atk-s0519a5:2_13": "Vuttañhetaṁ –",
  "atk-s0519a5:2_14": "“anamataggoyaṁ, bhikkhave, saṁsāro, pubbā koṭi na paññāyatī”ti vitthāro.",
  "atk-s0519a5:2_15": "Tatthāti avijjābhavataṇhāsu.",
  "atk-s0519a5:2_16": "Yadipi avijjāya saṁyojanabhāvo, taṇhāya ca nīvaraṇabhāvo pāḷiyaṁ vutto, tathāpi avijjāya paṭicchāditādīnavehi bhavehi taṇhā saṁyojetīti imassa atthassa dassanatthaṁ “avijjānīvaraṇaṁ taṇhāsaṁyojana”nti vuttaṁ.",
  "atk-s0519a5:3_0": "Avijjāsaṁyuttāti avijjāya missitā, avijjāya vā abhinivesavatthūsu baddhā.",
  "atk-s0519a5:3_1": "Avijjāpakkhena vicarantīti avijjāpakkhena avijjāsahāyena dvādasavidhena vipallāsena abhinivesavatthubhūte ārammaṇe pavattanti.",
  "atk-s0519a5:3_2": "Te vuccanti diṭṭhicaritāti te avijjābhibhūtā rūpādīni niccādito abhinivisantā diṭṭhicaritāti vuccanti, diṭṭhicaritā nāmāti attho.",
  "atk-s0519a5:3_3": "Taṇhāpakkhenāti aṭṭhasatataṇhāvicaritena.",
  "atk-s0519a5:3_4": "Diṭṭhivicarite taṇhāvicarite ca paṭipattiyā vibhajitvā dassetuṁ “diṭṭhicaritā”tiādi vuttaṁ.",
  "atk-s0519a5:3_5": "Tattha attakilamathānuyoganti attano kāyassa kilissanapayogaṁ attaparitāpanapaṭipattiṁ.",
  "atk-s0519a5:3_6": "Kāmasukhallikānuyoganti kāmasukhassa allīyanapayogaṁ kāmesu pātabyataṁ.",
  "atk-s0519a5:4_0": "Yadipi bāhirakā “dukkhaṁ taṇhā”ti ca jānanti “idaṁ dukkhaṁ, ettakaṁ dukkha”nti, “ayaṁ taṇhā, ayaṁ tassā virāgo”ti pariññeyyapahātabbabhāvena pana na jānanti, iti pavattipavattihetumattampi na jānanti.",
  "atk-s0519a5:4_1": "Kā pana kathā nivattinivattihetūsūti āha –",
  "atk-s0519a5:4_2": "“ito bahiddhā natthi saccavavatthāna”ntiādi.",
  "atk-s0519a5:4_3": "Tattha saccappakāsanāti saccadesanā.",
  "atk-s0519a5:4_4": "Samathavipassanākosallanti samathavipassanāsu bhāvanākosallaṁ, tāsu uggahaparipucchāsavanamanasikārakosallaṁ vā.",
  "atk-s0519a5:4_5": "Vipassanādhiṭṭhānañcettha samathaṁ adhippetaṁ.",
  "atk-s0519a5:4_6": "Upasamasukhappattīti kilesānaṁ vūpasamasukhādhigamo.",
  "atk-s0519a5:4_7": "Viparītacetāti micchābhiniviṭṭhacetā.",
  "atk-s0519a5:4_8": "Natthi sukhena sukhanti yaṁ anavajjapaccayaparibhogasukhena kāyaṁ cittañca paṭippassaddhadarathaṁ katvā ariyehi pattabbaṁ upasamasukhaṁ, taṁ paṭikkhipati.",
  "atk-s0519a5:4_9": "Dukkhenāti kāyakhedanadukkhena.",
  "atk-s0519a5:5_0": "So lokaṁ vaḍḍhayatīti so kāme paṭisevento attabhāvasaṅkhātaṁ lokaṁ vaḍḍheti pīneti.",
  "atk-s0519a5:5_1": "Puttanattuparamparāya vā saṁsārassa anupacchedanato sattalokaṁ vaḍḍheti.",
  "atk-s0519a5:5_2": "Bahuṁ puññaṁ pasavatīti attano pañcahi kāmaguṇehi santappanena puttamukhadassanena ca bahuṁ puññaṁ uppādeti.",
  "atk-s0519a5:5_3": "Abhinivesassa nātidaḷhatāya evaṁsaññī.",
  "atk-s0519a5:5_4": "Daḷhatāya evaṁdiṭṭhī dukkhena sukhaṁ patthayamānā attakilamathānuyogamanuyuttā kāmesu puññasaññī kāmasukhallikānuyogamanuyuttā ca viharantīti yojetabbaṁ.",
  "atk-s0519a5:6_0": "Tadabhiññā santāti tathāsaññino samānā.",
  "atk-s0519a5:6_1": "Rogameva vaḍḍhayantīti attabhāvarogameva kilesarogameva vā aparāparaṁ vaḍḍhenti.",
  "atk-s0519a5:6_2": "Gaṇḍasallesupi eseva nayo.",
  "atk-s0519a5:6_3": "Rogābhitunnāti yathāvuttarogabyādhitā.",
  "atk-s0519a5:6_4": "Gaṇḍapaṭipīḷitāti yathāvuttagaṇḍabādhitā.",
  "atk-s0519a5:6_5": "Sallānuviddhāti yathāvuttasallena anupaviṭṭhā.",
  "atk-s0519a5:6_6": "Ummujjanimujjānīti upapajjanacavanāni.",
  "atk-s0519a5:6_7": "Ugghātanigghātanti uccāvacabhāvaṁ.",
  "atk-s0519a5:6_8": "Rogagaṇḍasallabhesajjanti yathāvuttarogāditikicchanaṁ, samathavipassanaṁ sandhāya vadati.",
  "atk-s0519a5:6_9": "Tenevāha –",
  "atk-s0519a5:6_10": "“samathavipassanā roganigghātakabhesajja”nti.",
  "atk-s0519a5:6_11": "Tattha roganigghātakanti rogavūpasamanaṁ.",
  "atk-s0519a5:6_12": "“Saṁkileso dukkha”ntiādinā saccāni tesaṁ pariññeyyādibhāvena katheti.",
  "atk-s0519a5:7_0": "Tattha saṁkileso dukkhanti attakilamathānuyogakāmasukhallikānuyogasaṁkilesavanto, tehi vā saṁkilissamāno rūpārūpakāyo dukkhaṁ ariyasaccaṁ.",
  "atk-s0519a5:7_1": "Tadabhisaṅgo taṇhāti tattha abhisaṅgo āsaṅgoti laddhanāmā taṇhā.",
  "atk-s0519a5:8_0": "80.",
  "atk-s0519a5:8_1": "Idāni diṭṭhicaritataṇhācaritānaṁ sakkāyadiṭṭhidassane pavattibhedaṁ dassetuṁ “diṭṭhicaritā”tiādi vuttaṁ.",
  "atk-s0519a5:8_2": "Tattha diṭṭhicaritā rūpaṁ attato upagacchantīti diṭṭhicaritā diṭṭhābhinivesassa balavabhāvato rūpaṁ “attā”ti gaṇhanti.",
  "atk-s0519a5:8_3": "Tesañhi attābhiniveso balavā, na tathā attaniyābhiniveso.",
  "atk-s0519a5:8_4": "Esa nayo vedanantiādīsupi.",
  "atk-s0519a5:8_5": "Taṇhācaritā rūpavantaṁ attānanti taṇhācaritā taṇhābhinivesassa balavabhāvato rūpaṁ attano kiñcanapalibodhabhāve ṭhapetvā avasesaṁ vedanādiṁ “attā”ti gaṇhanti.",
  "atk-s0519a5:8_6": "Attani vā rūpanti attādhāraṁ vā rūpaṁ.",
  "atk-s0519a5:8_7": "Rūpasmiṁ vāattānanti rūpādhāraṁ vā attānaṁ.",
  "atk-s0519a5:8_8": "Vedanāvantantiādīsupi eseva nayo.",
  "atk-s0519a5:8_9": "Etesañhi attaniyābhiniveso balavā, na tathā attābhiniveso.",
  "atk-s0519a5:8_10": "Tasmā yathāladdhaṁ attaniyanti kappetvā tadaññaṁ “attā”ti gaṇhanti.",
  "atk-s0519a5:8_11": "Ayaṁ vuccati vīsativatthukā sakkāyadiṭṭhīti ayaṁ pañcasu upādānakkhandhesu ekekasmiṁ catunnaṁ catunnaṁ gāhānaṁ vasena vīsativatthukā sati vijjamāne khandhapañcakasaṅkhāte kāye, satī vā vijjamānā tattha diṭṭhīti sakkāyadiṭṭhi.",
  "atk-s0519a5:9_0": "Lokuttarā sammādiṭṭhīti paṭhamamaggasammādiṭṭhi.",
  "atk-s0519a5:9_1": "Anvāyikāti sammādiṭṭhiyā anugāmino.",
  "atk-s0519a5:9_2": "Yadā sammādiṭṭhi sakkāyadiṭṭhiyā pajahanavasena pavattā, tadā tassā anuguṇabhāvena pavattamānakāti attho.",
  "atk-s0519a5:9_3": "Ke pana teti?",
  "atk-s0519a5:9_4": "Āha “sammāsaṅkappo”tiādi.",
  "atk-s0519a5:9_5": "“Te tayo khandhā”tiādinā ariyamaggato khandhamukhena samathavipassanā niddhāreti.",
  "atk-s0519a5:9_6": "“Tattha sakkāyo”tiādi catusaccaniddhāraṇaṁ.",
  "atk-s0519a5:9_7": "Taṁ sabbaṁ suviññeyyameva.",
  "atk-s0519a5:10_0": "Puna “tattha ye rūpaṁ attato upagacchantī”tiādinā sakkāyadassanamukhena ucchedādiantadvayaṁ, majjhimañca paṭipadaṁ niddhāreti.",
  "atk-s0519a5:10_1": "Tattha ime vuccanti ucchedavādinoti ime rūpādike pañcakkhandhe attato upagacchantā rūpādīnaṁ aniccabhāvato ucchijjati attā vinassati na hoti paraṁ maraṇāti evaṁ abhinivisanato “ucchedavādino”ti vuccanti.",
  "atk-s0519a5:10_2": "Ime vuccanti sassatavādinoti ime “rūpavantaṁ vā attāna”ntiādinā rūpādivinimutto añño koci attāti upagacchantā “so nicco dhuvo sassato”ti abhinivisanato “sassatavādino”ti vuccanti.",
  "atk-s0519a5:10_3": "“Ucchedasassatavādā ubho antā, ayaṁ saṁsārapavattī”tiādi saccaniddhāraṇaṁ, taṁ suviññeyyaṁ.",
  "atk-s0519a5:11_0": "Ucchedasassataṁ samāsato vīsativatthukā sakkāyadiṭṭhīti attā ucchijjati attā niccoti ca ādippavattanato ucchedasassatadassanaṁ saṅkhepato vīsativatthukā sakkāyadiṭṭhi eva hoti.",
  "atk-s0519a5:11_1": "Sabbopi hi attavādo sakkāyadiṭṭhiantogadho evāti.",
  "atk-s0519a5:11_2": "Vitthārato dvāsaṭṭhi diṭṭhigatānīti ucchedasassatadassanaṁ vitthārena brahmajāle āgatāni dvāsaṭṭhi diṭṭhigatāni.",
  "atk-s0519a5:11_3": "Tesanti evaṁ saṅkhepavitthāravantānaṁ ucchedasassatadassanānaṁ.",
  "atk-s0519a5:11_4": "Paṭipakkhoti pahāyakapaṭipakkho.",
  "atk-s0519a5:11_5": "Tecattālīsaṁ bodhipakkhiyā dhammāti aniccasaññā dukkhasaññā anattasaññā pahānasaññā virāgasaññā nirodhasaññā cattāro satipaṭṭhānā…pe…",
  "atk-s0519a5:11_6": "ariyo aṭṭhaṅgiko maggoti ete tecattālīsaṁ bodhipakkhiyā dhammā.",
  "atk-s0519a5:12_0": "Evaṁ vipassanāvasena paṭipakkhaṁ dassetvā puna samathavasena dassetuṁ “aṭṭha vimokkhā dasa ca kasiṇāyatanānī”ti vuttaṁ.",
  "atk-s0519a5:12_1": "Dvāsaṭṭhi diṭṭhigatāni mohajālanti dvāsaṭṭhi diṭṭhigatāni mohajālahetukattā mohajālañca.",
  "atk-s0519a5:12_2": "Anādianidhanappavattanti purimāya koṭiyā abhāvato anādi.",
  "atk-s0519a5:12_3": "Asati paṭipakkhādhigame santānavasena anupacchedena pavattanato anidhanappavattaṁ.",
  "atk-s0519a5:12_4": "Yasmā pana mohajālahetukāni diṭṭhigatāni mohajāle padālite padālitāni honti, tasmā vuttaṁ –",
  "atk-s0519a5:12_5": "“tecattālīsaṁ bodhipakkhiyā dhammā ñāṇavajiraṁ mohajālappadālana”nti.",
  "atk-s0519a5:13_0": "Tattha ñāṇavajiranti vajirūpamañāṇaṁ.",
  "atk-s0519a5:13_1": "Aṭṭha samāpattiyo samāpajjitvā tejetvā tikkhasabhāvaṁ āpāditaṁ vipassanāñāṇaṁ maggañāṇañca ñāṇavajiraṁ.",
  "atk-s0519a5:13_2": "Idameva hi ñāṇaṁ bhagavato pavattaṁ “mahāvajirañāṇa”nti vuccati.",
  "atk-s0519a5:13_3": "Taṁ pana sasambhāraṁ katvā dassento “tecattālīsaṁ bodhipakkhiyā dhammā”ti āha.",
  "atk-s0519a5:13_4": "Mohajālappadālananti pubbabhāge vikkhambhanavasena maggakkhaṇe samucchedavasena avijjābhavataṇhānaṁ padālanaṁ.",
  "atk-s0519a5:13_5": "Atītādibhedabhinnesu rūpādīsu sakaattabhāvādīsu ca saṁsibbanavasena pavattanato jālaṁ bhavataṇhā.",
  "atk-s0519a5:13_6": "Tassā hi taṇhā jālinī sibbinī jālanti ca adhivacananti.",
  "atk-s0519a5:13_7": "Evaṁ attakilamathānuyogakāmasukhallikānuyogadiṭṭhitaṇhābhinivesasassatucchedānaṁ niddhāraṇavasena mohajālapariyāyavisesato avijjātaṇhā vibhajitvā yathānusandhinā saṁkilesapakkhaṁ nigamento “tena vuccati pubbā koṭi na paññāyati avijjāya ca bhavataṇhāya cā”ti āha.",
  "atk-s0519a5:14_0": "81.“Tatthadiṭṭhicarito”tiādinā vodānapakkhaṁ dasseti.",
  "atk-s0519a5:14_1": "Tattha sallekhānusantatavuttīti anupaddutasallekhavutti. Kasmā?",
  "atk-s0519a5:14_2": "Yasmā sallekhe tibbagāravo.",
  "atk-s0519a5:14_3": "Diṭṭhicarito hi tapojigucchādinā anupāyenapi yebhuyyena kilesānaṁ sallekhanādhippāyena carati, tasmā so sāsane pabbajito dhutadhammavasena sallekhapaṭipadaṁ pūreti.",
  "atk-s0519a5:14_4": "Sikkhānusantatavuttīti acchiddacatupārisuddhisīlavutti.",
  "atk-s0519a5:14_5": "Diṭṭhiyā savisaye paññāsadisī pavattīti so visujjhamāno paññādhiko hotīti āha –",
  "atk-s0519a5:14_6": "“diṭṭhicarito sammattaniyāmaṁ okkamanto dhammānusārī bhavatī”ti.",
  "atk-s0519a5:14_7": "Taṇhāvasena micchāvimokkho hotīti taṇhācarito visujjhamāno saddhādhikova hoti, tasmā vuttaṁ –",
  "atk-s0519a5:14_8": "“taṇhācarito sammattaniyāmaṁ okkamanto saddhānusārī bhavatī”ti.",
  "atk-s0519a5:14_9": "Diṭṭhicarito sukhāya paṭipadāyātiādi paṭipadāniddeso heṭṭhā desanāhāravibhaṅge āgato eva, atthopi tattha sabbappakārato vutto eva.",
  "atk-s0519a5:15_0": "Apubbapadesu pana viveciyamānoti vimociyamāno.",
  "atk-s0519a5:15_1": "Paṭinissaratīti niyyāti vimuccatīti attho.",
  "atk-s0519a5:15_2": "Dandhañca dhammaṁ ājānātīti taṇhācaritassa mandapaññassa vasena vuttaṁ.",
  "atk-s0519a5:15_3": "Tikkhapañño pana khippaṁ dhammaṁ ājānātīti.",
  "atk-s0519a5:15_4": "“Sattāpi duvidhā”tiādinā indriyavibhāgena puna paṭipadāvibhāgaṁ dasseti, taṁ suviññeyyaṁ.",
  "atk-s0519a5:16_0": "“Ye hi kecī”tiādinā tāsaṁ paṭipadānaṁ niyyāne tīsupi kālesu ekantikabhāvaṁ dasseti.",
  "atk-s0519a5:16_1": "Tattha imāhi eva catūhi paṭipadāhīti imāhi eva catūhi paṭipadāhi, tabbinimuttāya aññāya paṭipadāya abhāvato.",
  "atk-s0519a5:16_2": "Catukkamagganti paṭipadācatukkaṁ, paṭipadā hi maggoti.",
  "atk-s0519a5:16_3": "Atha vā catukkamagganti nandiyāvaṭṭassa catuddisāsaṅkhātaṁ maggaṁ.",
  "atk-s0519a5:16_4": "Tā pana catasso disā disālocananaye āgamissanti.",
  "atk-s0519a5:16_5": "Kimatthaṁ pana catukkamaggaṁ paññapentīti āha “abudhajanasevitāyā”tiādi.",
  "atk-s0519a5:16_6": "Tattha abudhajanasevitāyāti apaṇḍitajanasevitāya.",
  "atk-s0519a5:16_7": "Bālakantāyāti bālajanakāmitāya.",
  "atk-s0519a5:16_8": "Rattavāsiniyāti rattesu rāgābhibhūtesu vasatīti rattavāsinī, tassā.",
  "atk-s0519a5:16_9": "Nandiyāti tatra tatrābhinandanaṭṭhena nandīsaṅkhātāya.",
  "atk-s0519a5:16_10": "Avaṭṭanatthanti samucchindanatthaṁ.",
  "atk-s0519a5:16_11": "Ayaṁ vuccati nandiyāvaṭṭassa nayassa bhūmīti ayaṁ taṇhāvijjānaṁ vasena saṁkilesapakkhe dve disā samathavipassanānaṁ vasena vodānapakkhepi dve disā catusaccayojanā nandiyāvaṭṭassa nayassa samuṭṭhānatāya bhūmīti.",
  "atk-s0519a5:17_0": "82.",
  "atk-s0519a5:17_1": "Evaṁ nandiyāvaṭṭassa nayassa bhūmiṁ niddisitvā idāni tassa disābhūtadhamme niddisantena yasmā cassa disābhūtadhammesu vuttesu disālocananayo vuttoyeva hoti, tasmā “veyyākaraṇesu hi ye kusalākusalā”ti disālocanalakkhaṇaṁ ekadesena paccāmasitvā “te duvidhā upaparikkhitabbā”tiādi āraddhaṁ.",
  "atk-s0519a5:17_2": "Tattha teti disābhūtadhammā.",
  "atk-s0519a5:17_3": "Duvidhāti “ime saṁkilesadhammā, ime vodānadhammā”ti evaṁ duvidhena.",
  "atk-s0519a5:17_4": "Upaparikkhitabbāti upapattito parito ikkhitabbā, dhammayuttito taṁtaṁdisābhāvena pekkhitabbā ālocitabbāti attho.",
  "atk-s0519a5:18_0": "Yaṁ pakāraṁ sandhāya “duvidhā upaparikkhitabbā”ti vuttaṁ, taṁ dasseti “lokavaṭṭānusārī ca lokavivaṭṭānusārī cā”ti.",
  "atk-s0519a5:18_1": "Tassattho –",
  "atk-s0519a5:18_2": "loko eva vaṭṭaṁ lokavaṭṭaṁ.",
  "atk-s0519a5:18_3": "Lokavaṭṭabhāvena anusarati pavattatīti lokavaṭṭānusārī, saṁkilesadhammoti attho.",
  "atk-s0519a5:18_4": "Lokassa, lokato vā vivaṭṭaṁ lokavivaṭṭaṁ, nibbānaṁ.",
  "atk-s0519a5:18_5": "Taṁ anusarati anulomanavasena gacchatīti lokavivaṭṭānusārī, vodānadhammoti attho.",
  "atk-s0519a5:18_6": "Tenevāha –",
  "atk-s0519a5:18_7": "“vaṭṭaṁ nāma saṁsāro, vivaṭṭaṁ nibbāna”nti.",
  "atk-s0519a5:19_0": "Taṁkathaṁ daṭṭhabbanti taṁ kathaṁ kena pakārena daṭṭhabbanti ce?",
  "atk-s0519a5:19_1": "Upacayena.",
  "atk-s0519a5:19_2": "Yathā kataṁ kammaṁ phaladānasamatthaṁ hoti, tathā kataṁ upacitanti vuccati.",
  "atk-s0519a5:19_3": "Evaṁ upacitabhāve kammaṁ nāma hoti, vipākavaṭṭassa kāraṇaṁ hotīti attho.",
  "atk-s0519a5:19_4": "Sabbepi kilesā catūhi vipallāsehi niddisitabbā, dasannampi kilesānaṁ vipallāsahetubhāvato.",
  "atk-s0519a5:19_5": "Te kattha daṭṭhabbāti te pana vipallāsā kattha passitabbāti āha –",
  "atk-s0519a5:19_6": "“dasa vatthuke kilesapuñje”ti.",
  "atk-s0519a5:19_7": "Dasavidhakāraṇe kilesasamūheti attho.",
  "atk-s0519a5:19_8": "Tattha kilesāpi kilesavatthu, kilesānaṁ paccayadhammāpi kilesavatthu.",
  "atk-s0519a5:19_9": "Tesu kāraṇabhāvena purimasiddhā kilesā parato paresaṁ kilesānaṁ paccayabhāvato kilesāpi kilesavatthu.",
  "atk-s0519a5:19_10": "Ayonisomanasikāro, ayonisomanasikāraparikkhatā ca dhammā kilesuppattihetubhāvato kilesappaccayāpi kilesavatthūti daṭṭhabbaṁ.",
  "atk-s0519a5:20_0": "Cattāroāhārāti ettha āhārasīsena tabbisayā kilesāpi adhippetā.",
  "atk-s0519a5:20_1": "Catasso viññāṇaṭṭhitiyoti etthāpi eseva nayo.",
  "atk-s0519a5:20_2": "“Paṭhame āhāre”tiādinā dasavatthuke kilesapuñje purimaṁ purimaṁ pacchimassa pacchimassa kāraṇanti dasseti.",
  "atk-s0519a5:20_3": "Tattha paṭhame āhāreti visayabhūte paṭhame āhāre paṭhamo vipallāso pavattatīti attho.",
  "atk-s0519a5:20_4": "Sesāhāresupi eseva nayo.",
  "atk-s0519a5:20_5": "Paṭhame vipallāseti paṭhame vipallāse appahīne sati paṭhamaṁ upādānaṁ pavattatīti attho.",
  "atk-s0519a5:20_6": "Sesapadesupi eseva nayo.",
  "atk-s0519a5:20_7": "Yaṁ panettha vattabbaṁ, taṁ niddeseyeva kathayissāma.",
  "atk-s0519a5:21_0": "83.",
  "atk-s0519a5:21_1": "Idāni dasavatthukaṁ kilesapuñjaṁ taṇhāvijjāvasena dve koṭṭhāse karonto “yo ca kabaḷīkāro āhāro”tiādimāha.",
  "atk-s0519a5:21_2": "Tattha kabaḷīkārāhāraṁ phassāhārañca aparijānantassa taṇhācaritassa yathākkamaṁ kāyavedanāsu tibbo chandarāgo hoti, iti upakkilesassa chandarāgassa hetubhāvato yo ca kabaḷīkāro āhāro, yo ca phasso āhāro, ime taṇhācaritassa puggalassa upakkilesāti vuttā.",
  "atk-s0519a5:21_3": "Tathā manosañcetanāhāraṁ viññāṇāhārañca aparijānanto diṭṭhicarito tesu attasaññī niccasaññī ca hotīti vuttanayeneva te diṭṭhicaritassa puggalassa upakkilesāti vuttā.",
  "atk-s0519a5:21_4": "Tathā purimakā dve vipallāsā purimakāni eva ca dve dveupādānayogaganthāsavaoghasallaviññāṇaṭṭhitiagatigamanāni taṇhāpadhānattā taṇhāsabhāvattā taṇhāvisayattā ca taṇhācaritassa upakkilesāti vuttā.",
  "atk-s0519a5:21_5": "Pacchimakāni pana tāni diṭṭhipadhānattā diṭṭhisabhāvattā diṭṭhivisayattā ca diṭṭhicaritassa upakkilesāti vuttāti daṭṭhabbā.",
  "atk-s0519a5:22_0": "84.Kabaḷīkāre āhāre “asubhe subha”nti vipallāsoti catūsu āhāresu kabaḷīkāre āhāre catūsu ca vipallāsesu “asubhe subha”nti vipallāso daṭṭhabbo kabaḷīkārāhārassa asubhasabhāvattā asubhasamuṭṭhānattā ca.",
  "atk-s0519a5:22_1": "Tathā phassāhārassa dukkhasabhāvattā dukkhapaccayattā ca visesato tattha “dukkhe sukha”nti vipallāso.",
  "atk-s0519a5:22_2": "Tathā yebhuyyena sattā viññāṇe niccasaññino, saṅkhāresu ca attasaññino, cetanāpadhānā ca saṅkhārāti vuttaṁ –",
  "atk-s0519a5:22_3": "“viññāṇe āhāre…pe…",
  "atk-s0519a5:22_4": "attāti vipallāso”ti.",
  "atk-s0519a5:22_5": "Paṭhame vipallāse ṭhito kāme upādiyatīti “asubhe subha”nti vipariyesaggāhī kilesakāmena vatthukāme daḷhaṁ gaṇhāti.",
  "atk-s0519a5:22_6": "Idaṁ vuccati kāmupādānanti yaṁ tathā kāmānaṁ gahaṇaṁ, idaṁ vuccati kāmupādānaṁ.",
  "atk-s0519a5:22_7": "“Dukkhe sukha”nti vipariyesaggāhī “sīlabbatehi anāgate bhavavisuddhīti taṁ nibbutisukha”nti daḷhaṁ gaṇhāti.",
  "atk-s0519a5:22_8": "“Anicce nicca”nti vipariyesaggāhī “sabbe bhavā niccā dhuvā sassatā avipariṇāmadhammā”ti saṁsārābhinandiniṁ bhavadiṭṭhiṁ daḷhaṁ gaṇhāti.",
  "atk-s0519a5:22_9": "“Anattani attā”ti vipariyesaggāhī “asati attani kassidaṁ kammaphalaṁ, tasmā so karoti, so paṭisaṁvedetī”ti attadiṭṭhiṁ daḷhaṁ gaṇhātīti imamatthaṁ dasseti “dutiye vipallāse ṭhito”tiādinā.",
  "atk-s0519a5:23_0": "Ayaṁ vuccati kāmayogoti yena kāmarāgasaṅkhātena kāmupādānena vatthukāmehi saha satto saṁyojīyati, ayaṁ kāmarāgo “kāmayogo”ti vuccati.",
  "atk-s0519a5:23_1": "Ayaṁ vuccati bhavayogoti yato sīlabbatupādānasaṅkhātena bhavupādānena bhavena saha satto saṁyojīyati, ayaṁ bhavarāgo “bhavayogo”ti vuccati.",
  "atk-s0519a5:23_2": "Ayaṁ vuccati diṭṭhiyogoti yāya ahetukadiṭṭhiādisaṅkhātāya pāpikāya diṭṭhiyā, sakkāyadiṭṭhiādiavasiṭṭhadiṭṭhiyā ca satto dukkhena saha saṁyojīyati, ayaṁ pāpikā diṭṭhi “diṭṭhiyogo”ti vuccati.",
  "atk-s0519a5:23_3": "Ayaṁ vuccati avijjāyogoti yāya attavādupādānena sakalavaṭṭadukkhena ca saha satto saṁyojīyati, ayaṁ avijjā “avijjāyogo”ti vuccati.",
  "atk-s0519a5:24_0": "Yasmā pana kāmayogādayo abhijjhākāyaganthādīnaṁ paccayā honti, tasmā “paṭhame yoge ṭhito abhijjhāya kāyaṁ ganthatī”tiādi vuttaṁ.",
  "atk-s0519a5:24_1": "Tattha abhijjhāya kāyaṁ ganthatīti parābhijjhāyanalakkhaṇāya abhijjhāya nāmakāyaṁ ganthati ghaṭṭetīti attho.",
  "atk-s0519a5:24_2": "Tathā bhavapatthanāya appahīnattā bhavadiṭṭhibhavarāgavasena āghātavatthūsu sattā cittāni padūsentīti āha –",
  "atk-s0519a5:24_3": "“dutiye yoge ṭhito byāpādena kāyaṁ ganthatī”ti.",
  "atk-s0519a5:24_4": "Tathā diṭṭhivasena avijjāvasena ca sīlabbatehi sujjhati, idameva saccaṁ moghamaññanti ca abhinivisatīti āha –",
  "atk-s0519a5:24_5": "“tatiye…pe…",
  "atk-s0519a5:24_6": "idaṁsaccābhinivesena kāyaṁ ganthatī”ti.",
  "atk-s0519a5:25_0": "Tassāti tassa abhijjhādīhi samannāgatassa puggalassa.",
  "atk-s0519a5:25_1": "Evaṁ ganthitāti evaṁ abhijjhāyanādivasena nāmakāyaṁ ganthitvā ṭhitā.",
  "atk-s0519a5:25_2": "Āsavantīti āsavabhāvena pavattanti.",
  "atk-s0519a5:25_3": "Kuto ca vuccati āsavantīti kuto pana hetuto te kilesā āsavantīti āsavahetuṁ pucchati.",
  "atk-s0519a5:25_4": "Yasmā pana kilesā kusalappavattiṁ nivāretvā cittaṁ pariyādāya tiṭṭhantā, maggena asamucchinnā eva vā āsavānaṁ uppattihetu honti, tasmā “anusayato vā pariyuṭṭhānato vā”ti vuttaṁ.",
  "atk-s0519a5:25_5": "Abhijjhākāyaganthena kāmāsavoti abhijjhākāyaganthena siddhena kāmarāgasabhāvattā kāmāsavo siddho hoti.",
  "atk-s0519a5:25_6": "Katthacideva visaye domanassito tappaṭipakkhe visaye tabbisayabahule ca bhave patthetīti āha –",
  "atk-s0519a5:25_7": "“byāpādakāyaganthena bhavāsavo”ti.",
  "atk-s0519a5:25_8": "Parāmāsakāyaganthena diṭṭhāsavoti sīlabbataparāmāsakāyaganthena siddhena taṁsabhāvattā aparāparaṁ vā diṭṭhiyo ganthentassa diṭṭhāsavo siddho hoti.",
  "atk-s0519a5:25_9": "Idaṁsaccābhinivesakāyaganthena avijjāsavoti “idameva saccaṁ moghamañña”nti abhinivisantassa ayonisomanasikārato anekehi akusalehi dhammehi saddhiṁ avijjāsavo uppajjati, sabbesaṁ vā akusaladhammānaṁ avijjāpubbaṅgamattā idaṁsaccābhinivesakāyaganthena siddhena tassa hetubhūto avijjāsavo siddho hoti.",
  "atk-s0519a5:26_0": "Yasmā pana āsavā eva paribuddhā vaṭṭasmiṁ ohananti osādentīti “oghā”ti vuccanti, tasmā vuttaṁ –",
  "atk-s0519a5:26_1": "“tassa ime cattāro āsavā”tiādi.",
  "atk-s0519a5:27_0": "Anusayasahagatāti anusayabhāvaṁ appaṭikkhipitvā gatā pavattā, anusayabhūtā vā.",
  "atk-s0519a5:27_1": "Ajjhāsayanti cittaṁ.",
  "atk-s0519a5:27_2": "Anupaviṭṭhāti ogāḷhā.",
  "atk-s0519a5:27_3": "Hadayaṁ āhacca tiṭṭhantīti cittassa abbhantarasaṅkhātaṁ hadayaṁ āhantvā tiṭṭhanti.",
  "atk-s0519a5:27_4": "Tathā hi vuttaṁ aṭṭhasāliniyaṁ “abbhantaraṭṭhena hadaya”nti.",
  "atk-s0519a5:27_5": "Tena vuccanti sallāti yasmā ajjhāsayaṁ anupaviṭṭhā hadayaṁ āhacca tiṭṭhanti, tena vuccanti “sallā”ti.",
  "atk-s0519a5:27_6": "Pīḷājananaṁ duruddharaṇatā ca sallaṭṭho.",
  "atk-s0519a5:27_7": "“Eso me attā”ti gahaṇamukhena “esohamasmī”ti gahaṇaṁ hotīti diṭṭhiṁ nissāyapi mānaṁ jappentīti āha “diṭṭhoghena mānasallo”ti.",
  "atk-s0519a5:28_0": "Pariyādinnanti aññassa okāsaṁ adatvā samantato gahitaṁ.",
  "atk-s0519a5:28_1": "Catūsu dhammesu saṇṭhahatīti ārammaṇapaccayatāya ārammaṇabhūtesu catūsu dhammesu patiṭṭhahati.",
  "atk-s0519a5:28_2": "Tāni sarūpato dasseti “rūpe vedanāya saññāya saṅkhāresū”ti.",
  "atk-s0519a5:28_3": "Nandūpasecanenāti lobhasahagatassa sampayuttā nandī sahajātakoṭiyā, itarassa upanissayakoṭiyā upasecananti nandūpasecanaṁ, tena nandūpasecanena.",
  "atk-s0519a5:28_4": "Kena pana taṁ nandūpasecananti āha –",
  "atk-s0519a5:28_5": "“rāgasallena nandūpasecanena viññāṇenā”ti.",
  "atk-s0519a5:29_0": "Tattha rāgasallenāti rāgasallena hetubhūtena nandūpasecanena viññāṇenāti itthambhūtalakkhaṇe karaṇavacanaṁ.",
  "atk-s0519a5:29_1": "Rūpūpagā viññāṇaṭṭhitīti rūpameva ārammaṇakaraṇavasena upagantabbato, viññāṇassa patiṭṭhābhāvato ca rūpūpagā viññāṇaṭṭhiti.",
  "atk-s0519a5:29_2": "Tiṭṭhati etthāti ṭhiti.",
  "atk-s0519a5:29_3": "Pañcavokārabhavasmiñhi abhisaṅkhāraviññāṇaṁ rūpakkhandhaṁ nissāya tiṭṭhati.",
  "atk-s0519a5:29_4": "Dosasallenāti sahajātena dosasallena.",
  "atk-s0519a5:29_5": "Yadā vedanūpagā viññāṇaṭṭhiti vuccati, tadā upanissayakoṭiyāva nandiyā upasittaṁ viññāṇaṁ daṭṭhabbaṁ.",
  "atk-s0519a5:29_6": "Vedanāpi domanassavedanāva.",
  "atk-s0519a5:29_7": "Yadā ca upanissayapaccayabhūtena dosasallena vedanūpagā viññāṇaṭṭhiti vuccati, tadā sahajātakoṭiyā, upanissayakoṭiyā vā nandiyā upasittaṁ viññāṇaṁ daṭṭhabbaṁ.",
  "atk-s0519a5:29_8": "Vedanā pana tissopi tissannaṁ vedanānaṁ ārammaṇūpanissayabhāvato.",
  "atk-s0519a5:29_9": "Tattha paṭhamanayo domanassārammaṇassa abhisaṅkhāraviññāṇassa vasena vutto.",
  "atk-s0519a5:29_10": "Dutiyo sabbavedanārammaṇassa vasenāpi daṭṭhabbaṁ.",
  "atk-s0519a5:30_0": "Mānasallenāti mānasallena sahajātena, upanissayabhūtena vā.",
  "atk-s0519a5:30_1": "Mohasallenāti etthāpi eseva nayo.",
  "atk-s0519a5:30_2": "Ettha ca anādimatisaṁsāre itthipurisā rūpābhirāmāti rāgasallavasena paṭhamā viññāṇaṭṭhiti yojitā.",
  "atk-s0519a5:30_3": "Sabbāyapi vedanāya dukkhapariyāyasabbhāvato dukkhāya ca doso anusetīti dosasallavasena dutiyā, saññāvasena “seyyohamasmī”ti maññanā hotīti mānasallavasena tatiyā, saṅkhāresu samūhaghanaṁ dubbinibbhoganti mohasallavasena catutthī viññāṇaṭṭhiti yojitāti daṭṭhabbā.",
  "atk-s0519a5:31_0": "Upatthaddhanti olubbhārammaṇabhūtāhi viññāṇaṭṭhitīhi upatthambhitaṁ.",
  "atk-s0519a5:31_1": "Tañca kammanti yaṁ “cetanā cetasika”nti pubbe vuttaṁ.",
  "atk-s0519a5:31_2": "Ime ca kilesāti ime ca dasavatthukā kilesā.",
  "atk-s0519a5:31_3": "Sesaṁ suviññeyyameva.",
  "atk-s0519a5:32_0": "85.",
  "atk-s0519a5:32_1": "Idāni āhārādayo nayānaṁ saṁkilesapakkhe disābhāvena vavatthapetuṁ “imā catasso disā”tiādi āraddhaṁ, taṁ uttānameva.",
  "atk-s0519a5:32_2": "Puna kabaḷīkāro āhārotiādi āhārādīsuyeva yassa puggalassa upakkilesā, taṁ vibhajitvā dassetuṁ āraddhaṁ.",
  "atk-s0519a5:32_3": "Tattha dasannaṁ suttānanti ekadesesu samudāyavohārena vuttaṁ.",
  "atk-s0519a5:32_4": "Samudāyesu hi pavattā samaññā avayavesupi dissati, “yathā paṭo daḍḍho, samuddo diṭṭho”ti ca.",
  "atk-s0519a5:32_5": "Eko atthoti ekassa atthassa nipphādanato vuttaṁ.",
  "atk-s0519a5:32_6": "Byañjanameva nānanti ettha byañjanaggahaṇena byañjanatthopi gahitoti daṭṭhabbaṁ.",
  "atk-s0519a5:32_7": "Dasahipi suttapadehi savatthukā taṇhā vuttā.",
  "atk-s0519a5:32_8": "Taṇhā ca rāgacaritaṁ puggalaṁ khippaṁ dūsetīti āha –",
  "atk-s0519a5:32_9": "“ime rāgacaritassa puggalassa upakkilesā”ti.",
  "atk-s0519a5:32_10": "Yathā ca paṭhamadisābhāvena vuttadhammā rāgacaritassa upakkilesā, evaṁ dutiyadisābhāvena vuttadhammā dosacaritassa.",
  "atk-s0519a5:32_11": "Tatiyacatutthadisābhāvena vuttadhammā yathākkamaṁ diṭṭhicaritassa mandassa tikkhassa ca upakkilesā vuttā.",
  "atk-s0519a5:32_12": "Tesaṁ upakkilesabhāvo vuttanayānusārena veditabbo.",
  "atk-s0519a5:33_0": "Āhāravipallāsādayo yadipi sabbehi tīhi vimokkhamukhehi pubbabhāge yathārahaṁ pariññeyyā pahātabbā ca.",
  "atk-s0519a5:33_1": "Yassa pana dukkhānupassanā purime āhāradvaye dukkhākārena bahulaṁ pavattati, tassa vasena yo ca kabaḷīkāro āhāro, yo ca phasso āhāro, ime appaṇihitena vimokkhamukhena pariññaṁ gacchantīti vuttaṁ.",
  "atk-s0519a5:33_2": "Esa nayo sesesu.",
  "atk-s0519a5:33_3": "Evañcetaṁ, na aññathā.",
  "atk-s0519a5:33_4": "Na hi ariyamaggānaṁ viya pahātabbesu vimokkhamukhānaṁ pariññeyyapahātabbesu koci niyamo sambhavati.",
  "atk-s0519a5:33_5": "Iti sabbe lokavaṭṭānusārino dhammā niyyanti, te lokā tīhi vimokkhamukhehīti nigamanaṁ.",
  "atk-s0519a5:33_6": "Tassattho –",
  "atk-s0519a5:33_7": "iti evaṁ vuttappakārā sabbe āhārādayo lokasaṅkhātavaṭṭānusārino dhammā te lokabhūtā vaṭṭato niyyanti aniccānupassanādīhi tīhi vimokkhamukhehīti.",
  "atk-s0519a5:34_0": "86.",
  "atk-s0519a5:34_1": "Evaṁ saṁkilesapakkhe disābhūtadhamme niddisitvā idāni vodānapakkhe disābhūtadhamme dassetuṁ “catasso paṭipadā”tiādi vuttaṁ.",
  "atk-s0519a5:34_2": "Tattha dibbabrahmaariyaāneñjavihāroti cattāro vihārā.",
  "atk-s0519a5:34_3": "Mānappahānaālayasamugghātaavijjāpahānabhavūpasamā cattāro acchariyā abbhutā dhammā.",
  "atk-s0519a5:34_4": "Saccādhiṭṭhānādīni cattāri adhiṭṭhānāni.",
  "atk-s0519a5:34_5": "Chandasamādhibhāvanādayo catasso samādhibhāvanā.",
  "atk-s0519a5:34_6": "Indriyasaṁvaro tapasaṅkhāto puññadhammo bojjhaṅgabhāvanā sabbūpadhipaṭinissaggasaṅkhātaṁ nibbānañcāti cattāro sukhabhāgiyā dhammā veditabbāti.",
  "atk-s0519a5:35_0": "Paṭhamā paṭipadātiādi paṭipadāsatipaṭṭhānādīnaṁ abhedasandassanaṁ.",
  "atk-s0519a5:35_1": "Yadi evaṁ kasmā visuṁ gahaṇaṁ katanti?",
  "atk-s0519a5:35_2": "Dasavatthukassa kilesapuñjassa paṭipakkhabhāvadassanatthaṁ paṭipadādidasakaniddeso.",
  "atk-s0519a5:35_3": "Tathā hi vakkhati –",
  "atk-s0519a5:35_4": "“cattāro āhārā tesaṁ paṭipakkho catasso paṭipadā”tiādi.",
  "atk-s0519a5:35_5": "Kiñcāpi catūsu satipaṭṭhānesu “idaṁ nāma satipaṭṭhānaṁ imāya eva paṭipadāya ijjhatī”ti niyamo natthi, tathāpi paṭhamāya paṭipadāya paṭhamaṁ satipaṭṭhānaṁ sambhavatīti sambhavavasena evaṁ vuttaṁ –",
  "atk-s0519a5:35_6": "“paṭhamā paṭipadā, paṭhamaṁ satipaṭṭhāna”nti.",
  "atk-s0519a5:35_7": "Yasmā pana āhāravipallāsādīnaṁ viya paṭipadāsatipaṭṭhānādīnaṁ atthato nānattaṁ natthi.",
  "atk-s0519a5:35_8": "Satipaṭṭhānāniyeva hi tathā tathā paṭipajjamānāni dukkhāpaṭipadādandhābhiññādināmakāni honti, tasmā yathā saṁkilesapakkhe “paṭhame āhāre paṭhamo vipallāso”tiādinā adhikaraṇabhedena vuttaṁ, evaṁ adhikaraṇabhedaṁ akatvā “paṭhamā paṭipadā, paṭhamaṁ satipaṭṭhāna”ntiādi vuttaṁ.",
  "atk-s0519a5:35_9": "Sesesupi eseva nayo.",
  "atk-s0519a5:36_0": "Andhassa pabbatārohanaṁ viya kadācideva uppajjanakaṁ acchariyaṁ, accharāyoggaṁ acchariyanti porāṇā.",
  "atk-s0519a5:36_1": "Abhūtapubbaṁ bhūtanti abbhutaṁ.",
  "atk-s0519a5:36_2": "Ubhayampetaṁ vimhayāvahassa adhivacanaṁ.",
  "atk-s0519a5:36_3": "Na hi mānappahānādito aññaṁ durabhisambhavataraṁ vimhanīyañca upalabbhatīti adhitiṭṭhati etena, ettha vā adhiṭṭhānamattameva vā tanti adhiṭṭhānaṁ.",
  "atk-s0519a5:36_4": "Saccañca taṁ adhiṭṭhānañca, saccassa vā adhiṭṭhānaṁ, saccaṁ adhiṭṭhānaṁ etassāti vā saccādhiṭṭhānaṁ.",
  "atk-s0519a5:36_5": "Sesesupi eseva nayo.",
  "atk-s0519a5:36_6": "Samādhi eva bhāvetabbatāya samādhibhāvanā.",
  "atk-s0519a5:36_7": "Sukhaṁ bhajatīti sukhabhāgiyo, sukhabhāgassa vā sukhakoṭṭhāsassa hitoti sukhabhāgiyo.",
  "atk-s0519a5:36_8": "Ekassapi sattassa asubhabhāvanādayo viya ekadese avattitvā anavasesapariyādānato natthi etissā pamāṇanti appamaññā.",
  "atk-s0519a5:37_0": "Paṭhamā paṭipadā bhāvitā bahulīkatā paṭhamaṁ satipaṭṭhānaṁ paripūretīti paṭhamāya paṭipadāya bhāvanābahulīkāro paṭhamassa satipaṭṭhānassa bhāvanāpāripūrīti attho.",
  "atk-s0519a5:37_1": "Sesapadesupi eseva nayo.",
  "atk-s0519a5:37_2": "Yathā hi ariyamagge bhāvite satipaṭṭhānādayo bodhipakkhiyadhammā sabbepi bhāvitā eva honti, evaṁsampadamidaṁ daṭṭhabbaṁ.",
  "atk-s0519a5:38_0": "Kāyānupassanāya kāmarāgassa ujuvipaccanīkabhāvato “paṭhamo satipaṭṭhāno bhāvito bahulīkato kāmapaṭipakkhaṁ paṭhamaṁ jhānaṁ paripūretī”ti vuttaṁ.",
  "atk-s0519a5:38_1": "Tathā pītipaṭisaṁvedanādivasena pavattamānaṁ dutiyaṁ satipaṭṭhānaṁ, sappītikassa dutiyajjhānassa cittassa abhippamodanavasena pavattamānaṁ tatiyaṁ satipaṭṭhānaṁ ukkaṁsagatasukhassa tatiyajjhānassa aniccavirāgādivasena pavattiyā saṅkhāresu upekkhakaṁ catutthaṁ satipaṭṭhānaṁ upekkhāsatipārisuddhibhāvato catutthajjhānassa pāripūriyā saṁvattati.",
  "atk-s0519a5:39_0": "Yasmā pana rūpāvacarapaṭhamajjhānaṁ rūpāvacarasamāpattīnaṁ, dutiyajjhānaṁ byāpādavitakkādidūrībhāvena brahmavihārānaṁ, tatiyajjhānaṁ pītivirāgena sukhena vipassanāya adhiṭṭhānabhūtaṁ ariyavihārānaṁ, catutthajjhānaṁ upekkhāsatipārisuddhiāneñjappattaṁ āneñjavihārānaṁ visesato paccayo hoti, tasmā “paṭhamaṁ jhānaṁ bhāvitaṁ bahulīkataṁ paṭhamaṁ vihāraṁ paripūretī”tiādi vuttaṁ.",
  "atk-s0519a5:39_1": "Iti yo yassa visesapaccayo, so taṁ paripūretīti vuttoti daṭṭhabbaṁ.",
  "atk-s0519a5:40_0": "87.",
  "atk-s0519a5:40_1": "Idāni paṭipadādayo vodānapakkhe disābhāvena vavatthapetuṁ “tattha imā catasso disā”tiādi vuttaṁ.",
  "atk-s0519a5:40_2": "Taṁ suviññeyyameva.",
  "atk-s0519a5:40_3": "Puna “paṭhamā paṭipadā”tiādi paṭipadācatukkādīsu yena yassa puggalassa vodānaṁ, taṁ vibhajitvā dassetuṁ āraddhaṁ.",
  "atk-s0519a5:40_4": "Taṁ heṭṭhā vuttanayameva.",
  "atk-s0519a5:40_5": "Yadipi tīsu vimokkhamukhesu “idaṁ nāma vimokkhamukhaṁ imāya eva paṭipadāya ijjhatī”ti niyamo natthi.",
  "atk-s0519a5:40_6": "Yesaṁ pana puggalānaṁ purimāhi dvīhi paṭipadāhi appaṇihitena vimokkhamukhena ariyamaggādhigamo.",
  "atk-s0519a5:40_7": "Tathā yassa tatiyāya paṭipadāya suññatavimokkhamukhena, yassa ca catutthāya paṭipadāya animittavimokkhamukhena ariyamaggādhigamo, tesaṁ puggalānaṁ vasena ayaṁ paṭipadāvimokkhamukhasaṁsandanā.",
  "atk-s0519a5:40_8": "Satipaṭṭhānādīhi vimokkhamukhasaṁsandanāyapi eseva nayo.",
  "atk-s0519a5:41_0": "Tesaṁ vikkīḷitanti tesaṁ asantāsanajavaparakkamādivisesayogena sīhānaṁ buddhānaṁ paccekabuddhānaṁ buddhasāvakānañca vikkīḷitaṁ viharaṇaṁ.",
  "atk-s0519a5:41_1": "Yadidaṁ āhārādikilesavatthusamatikkamanamukhena saparasantāne paṭipadādisampādanā.",
  "atk-s0519a5:41_2": "Idāni āhārādīnaṁ paṭipadādīhi yena samatikkamanaṁ, taṁ nesaṁ paṭipakkhabhāvaṁ dassento “cattāro āhārā tesaṁ paṭipakkho catassopaṭipadā”tiādimāha.",
  "atk-s0519a5:41_3": "Tattha tesaṁ paṭipakkhabhāvo pahātabbabhāvo pahāyakabhāvo ca āhāraviññāṇaṭṭhitīnañcettha pahātabbabhāvo tappaṭibandhachandarāgavasena daṭṭhabbo.",
  "atk-s0519a5:41_4": "Tattha “vikkīḷitaṁ bhāvanā sacchikiriyā cā”tiādi tassāyaṁ saṅkhepattho –",
  "atk-s0519a5:41_5": "tesaṁ vikkīḷitanti ettha yadetaṁ vikkīḷitaṁ nāma bhāvetabbānaṁ bodhipakkhiyadhammānaṁ bhāvanā, sacchikātabbānaṁ phalanibbānānaṁ sacchikiriyā ca.",
  "atk-s0519a5:41_6": "Tathā pahātabbassa dasavatthukassa kilesapuñjassa tadaṅgādivasena pahānaṁ byantīkiriyā anavasesananti.",
  "atk-s0519a5:41_7": "Idāni taṁ saṅkhepena dassento “indriyādhiṭṭhānaṁ vikkīḷitaṁ vipariyāsānadhiṭṭhāna”nti āha.",
  "atk-s0519a5:42_0": "Indriyādhiṭṭhānanti indriyānaṁ pavattanaṁ bhāvanā sacchikiriyā ca.",
  "atk-s0519a5:42_1": "Vipariyāsānadhiṭṭhānanti vipallāsānaṁ apavattanaṁ pahānaṁ anuppādanaṁ.",
  "atk-s0519a5:42_2": "Indriyāni saddhammagocaroti indriyāni cettha saddhammassa gocarabhūtāni pavattihetūti adhippetāni saddhindriyādīnīti attho.",
  "atk-s0519a5:42_3": "Vipariyāsā kilesagocaroti vipallāsā saṁkilesapakkhassa pavattiṭṭhānaṁ pavattihetūti.",
  "atk-s0519a5:42_4": "Ayaṁ vuccati sīhavikkīḷitassa nayassa bhūmīti yāyaṁ “cattāro āhārā”tiādinā saṁkilesapakkhe dasannaṁ catukkānaṁ, “catasso paṭipadā”tiādinā vodānapakkhepi dasannaṁ catukkānaṁ taṇhācaritādīnaṁ upakkilesavodānavibhāvanāmukhena niddhāraṇā, ayaṁ sīhavikkīḷitassa nayassa bhūmi nāma.",
  "atk-s0519a5:43_0": "88.",
  "atk-s0519a5:43_1": "Idāni ugghaṭitaññuādipuggalattayavasena tipukkhalanayassa bhūmiṁ vibhāvetukāmo yasmā pana nayānaṁ aññamaññānuppavesassa icchitattā sīhavikkīḷitanayato tipukkhalanayo niggacchati, tasmā paṭipadāvibhāgato cattāro puggale sīhavikkīḷitanayassa bhūmiṁ niddisitvā tato eva ugghaṭitaññuādipuggalattaye niddhāretuṁ “tattha ye dukkhāya paṭipadāyā”tiādi āraddhaṁ.",
  "atk-s0519a5:43_2": "Tattha ime dve puggalāti ime purimānaṁ dvinnaṁ paṭipadānaṁ vasena dve puggalā.",
  "atk-s0519a5:43_3": "Esa nayo itaratthāpi.",
  "atk-s0519a5:43_4": "Puna “tattha ye dukkhāya paṭipadāyā”tiādi yathāvuttapuggalacatukkato ugghaṭitaññuādipuggalattayaṁ niddhāretuṁ vuttaṁ.",
  "atk-s0519a5:43_5": "Tattha yo sādhāraṇāyāti dukkhāpaṭipadāya khippābhiññāya, sukhāpaṭipadāya dandhābhiññāya ca niyyātīti sambandho.",
  "atk-s0519a5:43_6": "Kathaṁ pana paṭipadādvayaṁ ekassa sambhavatīti?",
  "atk-s0519a5:43_7": "Nayidamevaṁ daṭṭhabbaṁ.",
  "atk-s0519a5:43_8": "Ekassa puggalassa ekasmiṁ dve paṭipadā sambhavantīti.",
  "atk-s0519a5:43_9": "Yathāvuttāsu pana dvīsu paṭipadāsu yo yāya kāyaci niyyāti, ayaṁ vipañcitaññūti ayamettha adhippāyo.",
  "atk-s0519a5:43_10": "Yasmā pana aṭṭhasāliniyaṁ paṭipadā calati na calatīti vicāraṇāyaṁ “calatī”ti vuttaṁ, tasmā ekassapi puggalassa jhānantaramaggantaresu paṭipadābhedo icchitovāti.",
  "atk-s0519a5:44_0": "“Tattha bhagavā”tiādinā desanāvibhāgehipi tameva puggalavibhāgaṁ vibhāveti.",
  "atk-s0519a5:44_1": "Taṁ heṭṭhā vuttanayameva.",
  "atk-s0519a5:44_2": "Tattha adhicittanti adhicittasikkhañcāti ca-saddo luttaniddiṭṭho.",
  "atk-s0519a5:44_3": "Tena adhicittasikkhañca adhipaññāsikkhañca vipañcitaññussa paññapetīti attho.",
  "atk-s0519a5:44_4": "Adhisīlanti etthāpi eseva nayo.",
  "atk-s0519a5:44_5": "Adhisīlasikkhaṁ adhicittasikkhaṁ adhipaññāsikkhañcāti yojetabbaṁ.",
  "atk-s0519a5:45_0": "Cattāri hutvā tīṇi bhavantīti liṅgavipallāsena vuttaṁ, cattāro puggalā hutvā tayo puggalā hontīti attho.",
  "atk-s0519a5:46_0": "Ayaṁsaṁkilesoti ayaṁ akusalamūlādidvādasattikasaṅgaho saṁkilissati etenāti saṁkilesoti katvā.",
  "atk-s0519a5:46_1": "Idaṁ vodānanti etthāpi eseva nayo.",
  "atk-s0519a5:47_0": "Tīṇi hutvā dve bhavantīti nandiyāvaṭṭanayassa disābhūtadhammadassanatthaṁ vuttaṁ.",
  "atk-s0519a5:47_1": "Tenevāha –",
  "atk-s0519a5:47_2": "“taṇhā ca avijjā cā”tiādi, taṁ sabbaṁ suviññeyyameva.",
  "atk-s0519a5:48_0": "Kasmā panettha nayānaṁ uddesānukkamena niddeso na katoti?",
  "atk-s0519a5:48_1": "Nayānaṁ nayehi sambhavadassanatthaṁ.",
  "atk-s0519a5:48_2": "Paṭhamanayato hi puggalādhiṭṭhānavasena tatiyanayassa, tatiyanayato ca dutiyanayassa sambhavoti imassa visesassa dassanatthaṁ paṭhamanayānantaraṁ tatiyanayo, tatiyanayānantarañca dutiyanayo niddiṭṭho.",
  "atk-s0519a5:48_3": "Dhammādhiṭṭhānavasena pana tatiyanayato dutiyanayo, dutiyanayato paṭhamanayopi sambhavatīti imassa visesassa dassanatthaṁ ante “taṇhā ca avijjā cā”tiādinā paṭhamanayassa bhūmi dassitā.",
  "atk-s0519a5:48_4": "Teneva hi “cattāri hutvā tīṇi bhavanti, tīṇi hutvā dve bhavantī”ti vuttaṁ.",
  "atk-s0519a5:48_5": "Yadi evaṁ “dve hutvā cattāri bhavanti, dve hutvā tīṇi bhavanti, tīṇi hutvā cattāri bhavantī”ti ayampi nayo vattabbo siyāti?",
  "atk-s0519a5:48_6": "Saccametaṁ, ayaṁ pana nayo atthato dassito evāti katvā na vutto.",
  "atk-s0519a5:48_7": "Yasmā tiṇṇaṁ atthanayānaṁ aññamaññaṁ anuppaveso icchito, sati ca anuppavese tato viniggamopi sambhavati evāti.",
  "atk-s0519a5:48_8": "Ayañca attho peṭakopadesena vibhāvetabbo.",
  "atk-s0519a5:49_0": "Tatthāyaṁ ādito paṭṭhāya vibhāvanā –",
  "atk-s0519a5:49_1": "cattāro puggalā taṇhācarito duvidho mudindriyo tikkhindriyo ca.",
  "atk-s0519a5:49_2": "Tathā diṭṭhicaritoti.",
  "atk-s0519a5:49_3": "Tattha taṇhācarito mudindriyo dukkhāya paṭipadāya dandhābhiññāya niyyāti, tikkhindriyo dukkhāya paṭipadāya khippābhiññāya niyyāti, diṭṭhicarito pana mudindriyo sukhāya paṭipadāya dandhābhiññāya niyyāti, tikkhindriyo sukhāya paṭipadāya khippābhiññāya niyyāti.",
  "atk-s0519a5:49_4": "Iti imāsu paṭipadāsu yathārahaṁ ṭhitehi taṇhācaritadiṭṭhicaritehi cattāro āhārā tappaṭibandhachandarāgappahānena pahātabbā.",
  "atk-s0519a5:49_5": "Cattāro satipaṭṭhāne bhāvetvā cattāro vipallāsā daṭṭhabbāti sabbo yathāvuttanayo anugantabbo.",
  "atk-s0519a5:50_0": "Tatthāyaṁ pāḷi –",
  "atk-s0519a5:50_1": "tattha ye diṭṭhicaritā sattā, te kāmesu dosadiṭṭhī, na ca ye kāmesu anusayā samūhatā, te attakilamathānuyogamanuyuttā viharanti.",
  "atk-s0519a5:50_2": "Tesaṁ satthā vā dhammaṁ deseti aññataro vā garuṭṭhāniyo sabrahmacārī “kāmehi natthi attho”ti, te ca pubbeyeva kāmehi anatthikā, iti kāme appakasirena paṭinissajjanti, te cetasikena dukkhena anajjhositā.",
  "atk-s0519a5:50_3": "Tena vuccati “sukhā paṭipadā”ti.",
  "atk-s0519a5:50_4": "Ye pana taṇhācaritā sattā, te kāmesu ajjhositā, tesaṁ satthā vā dhammaṁ deseti aññataro vā bhikkhu “kāmehi natthi attho”ti, te piyarūpaṁ dukkhena paṭinissajjanti.",
  "atk-s0519a5:50_5": "Tena vuccati “dukkhā paṭipadā”ti.",
  "atk-s0519a5:50_6": "Iti ime sabbe sattā dvīsu paṭipadāsu samosaraṇaṁ gacchanti dukkhāyañca sukhāyañca.",
  "atk-s0519a5:51_0": "Tattha ye diṭṭhicaritā sattā, te dvidhā tikkhindriyā ca mudindriyā ca.",
  "atk-s0519a5:51_1": "Tattha ye diṭṭhicaritā sattā tikkhindriyā, te sukhena paṭinissajjanti, khippañca abhisamenti.",
  "atk-s0519a5:51_2": "Tena vuccati –",
  "atk-s0519a5:51_3": "“sukhā paṭipadā khippābhiññā”ti.",
  "atk-s0519a5:51_4": "Tattha ye diṭṭhicaritā sattā mudindriyā paṭhamaṁ tikkhindriyaṁ upādāya dandhataraṁ abhisamenti, te sukhena paṭinissajjanti, dandhañca abhisamenti.",
  "atk-s0519a5:51_5": "Tena vuccati –",
  "atk-s0519a5:51_6": "“sukhā paṭipadā dandhābhiññā”ti.",
  "atk-s0519a5:51_7": "Tattha taṇhācaritā sattā duvidhā tikkhindriyā ca mudindriyā ca.",
  "atk-s0519a5:51_8": "Tattha ye taṇhācaritā sattā tikkhindriyā, te dukkhena paṭinissajjanti, khippañca abhisamenti.",
  "atk-s0519a5:51_9": "Tena vuccati –",
  "atk-s0519a5:51_10": "“dukkhā paṭipadā khippābhiññā”ti.",
  "atk-s0519a5:51_11": "Tattha ye taṇhācaritā sattā mudindriyā paṭhamaṁ tikkhindriyaṁ upādāya dandhataraṁ abhisamenti, te dukkhena paṭinissajjanti, dandhañca abhisamenti.",
  "atk-s0519a5:51_12": "Tena vuccati –",
  "atk-s0519a5:51_13": "“dukkhā paṭipadā dandhābhiññā”ti.",
  "atk-s0519a5:51_14": "Imā catasso paṭipadāyo apañcamā achaṭṭhā.",
  "atk-s0519a5:51_15": "Ye hi keci nibbutā nibbāyanti nibbāyissanti vā imāhi catūhi paṭipadāhi anaññāhi, ayaṁ paṭipadā catukkamaggena kilese niddisati.",
  "atk-s0519a5:51_16": "Yā catukkamaggena ariyadhammesu niddisitabbā, ayaṁ vuccati sīhavikkīḷito nāma nayo.",
  "atk-s0519a5:52_0": "Tatrime cattāro āhārā, cattāro vipallāsā upādānā yogā ganthā āsavā oghā sallā viññāṇaṭṭhitiyo agatigamanānīti evaṁ imāni sabbāni dasa padāni.",
  "atk-s0519a5:52_1": "Ayaṁ suttassa saṁsandanā.",
  "atk-s0519a5:53_0": "Cattāro āhārā, tattha yo ca kabaḷīkāro āhāro, yo ca phasso āhāro, ime taṇhācaritena pahātabbā.",
  "atk-s0519a5:53_1": "Tattha yo ca manosañcetanāhāro, yo ca viññāṇāhāro, ime diṭṭhicaritena pahātabbā.",
  "atk-s0519a5:54_0": "Tattha paṭhamo āhāro paṭhamo vipallāso, dutiyo āhāro dutiyo vipallāso, tatiyo āhāro tatiyo vipallāso, catuttho āhāro catuttho vipallāso, ime cattāro vipallāsā apañcamā achaṭṭhā.",
  "atk-s0519a5:54_1": "Idañca pamāṇā cattāro āhārā.",
  "atk-s0519a5:55_0": "Tattha paṭhame vipallāse ṭhito kāme upādiyati, idaṁ kāmupādānaṁ.",
  "atk-s0519a5:55_1": "Dutiye vipallāse ṭhito anāgataṁ bhavaṁ upādiyati, idaṁ sīlabbatupādānaṁ.",
  "atk-s0519a5:55_2": "Tatiye vipallāse ṭhito viparītadiṭṭhiṁ upādiyati, idaṁ diṭṭhupādānaṁ.",
  "atk-s0519a5:55_3": "Catutthe vipallāse ṭhito khandhe attato upādiyati, idaṁ attavādupādānaṁ.",
  "atk-s0519a5:56_0": "Tattha kāmupādāne ṭhito kāme abhijjhāya ganthati, ayaṁ abhijjhākāyagantho.",
  "atk-s0519a5:56_1": "Sīlabbatupādāne ṭhito byāpādaṁ ganthati, ayaṁ byāpādakāyagantho.",
  "atk-s0519a5:56_2": "Diṭṭhupādāne ṭhito parāmāsaṁ ganthati, ayaṁ parāmāsakāyagantho.",
  "atk-s0519a5:56_3": "Attavādupādāne ṭhito papañcento ganthati, ayaṁ idaṁsaccābhinivesakāyagantho.",
  "atk-s0519a5:57_0": "Tassa ganthaganthitā kilesā āsavanti.",
  "atk-s0519a5:57_1": "Kiṁ pana vuccati āsavantīti?",
  "atk-s0519a5:57_2": "Vippaṭisārā.",
  "atk-s0519a5:57_3": "Ye vippaṭisārā, te anusayā.",
  "atk-s0519a5:57_4": "Tattha abhijjhākāyaganthena kāmāsavo, byāpādakāyaganthena bhavāsavo, parāmāsakāyaganthena diṭṭhāsavo, idaṁsaccābhinivesakāyaganthena avijjāsavo.",
  "atk-s0519a5:58_0": "Te cattāro āsavā vepullaṁ gatā oghā honti, tena vuccanti “oghā”ti.",
  "atk-s0519a5:58_1": "Tattha kāmāsavo kāmogho, bhavāsavo bhavogho, avijjāsavo avijjogho, diṭṭhāsavo diṭṭhogho.",
  "atk-s0519a5:59_0": "Te cattāro oghā āsayamanupaviṭṭhā anusayasahagatā vuccanti sallāti hadayamāhacca tiṭṭhanti.",
  "atk-s0519a5:59_1": "Tattha kāmogho rāgasallaṁ, bhavogho dosasallaṁ, avijjogho mohasallaṁ, diṭṭhogho diṭṭhisallaṁ.",
  "atk-s0519a5:60_0": "Imehi catūhi sallehi pariyādinnaṁ viññāṇaṁ catūsu dhammesu tiṭṭhati rūpe vedanāya saññāya saṅkhāresu.",
  "atk-s0519a5:60_1": "Imā catasso viññāṇaṭṭhitiyo.",
  "atk-s0519a5:60_2": "Tattha rāgasallena nandūpasecanaṁ rūpūpagaṁ viññāṇaṁ tiṭṭhati.",
  "atk-s0519a5:60_3": "Dosasallena vedanūpagaṁ.",
  "atk-s0519a5:60_4": "Mohasallena saññūpagaṁ.",
  "atk-s0519a5:60_5": "Diṭṭhisallena nandūpasecanaṁ saṅkhārūpagaṁ viññāṇaṁ tiṭṭhati.",
  "atk-s0519a5:61_0": "Catūhi viññāṇaṭṭhitīhi catubbidhaṁ agatiṁ gacchanti chandā dosā bhayā mohā.",
  "atk-s0519a5:61_1": "Rāgena chandā agatiṁ gacchati, dosena dosā agatiṁ gacchati, mohena mohā agatiṁ gacchati, diṭṭhiyā bhayā agatiṁ gacchati, iti imāni ca kammāni ime ca kilesā ayaṁ saṁsārahetu.",
  "atk-s0519a5:62_0": "Tatthimā catasso disā kabaḷīkāro āhāro “asubhe subha”nti vipallāso kāmupādānaṁ kāmayogo abhijjhākāyagantho kāmāsavo kāmogho rāgasallaṁ rūpūpagā viññāṇaṭṭhiti chandā agatigamanaṁ, ayaṁ paṭhamā disā.",
  "atk-s0519a5:63_0": "Phasso āhāro “dukkhe sukha”nti vipallāso sīlabbatupādānaṁ bhavayogo byāpādakāyagantho bhavāsavo bhavogho dosasallaṁ vedanūpagā viññāṇaṭṭhiti dosā agatigamanaṁ, ayaṁ dutiyā disā.",
  "atk-s0519a5:64_0": "Manosañcetanāhāro “anattani attā”ti vipallāso diṭṭhupādānaṁ diṭṭhiyogo parāmāsakāyagantho diṭṭhāsavo diṭṭhogho diṭṭhisallaṁ saññūpagā viññāṇaṭṭhiti bhayā agatigamanaṁ, ayaṁ tatiyā disā.",
  "atk-s0519a5:65_0": "Viññāṇāhāro “anicce nicca”nti vipallāso attavādupādānaṁ avijjāyogo idaṁsaccābhinivesokāyagantho avijjāsavo avijjogho mohasallaṁ saṅkhārūpagā viññāṇaṭṭhiti mohā agatigamanaṁ, ayaṁ catutthī disā.",
  "atk-s0519a5:65_1": "Iti imesaṁ dasannaṁ suttānaṁ paṭhamena padena paṭhamāya disāya ālokanaṁ, dutiyena padena dutiyāya disāya, tatiyena padena tatiyāya disāya, catutthena padena catutthiyā disāya ālokanaṁ, ayaṁ vuccati disā ālokanā.",
  "atk-s0519a5:65_2": "Iminā nayena sabbe kilesā catūsu padesu pakkhipitabbā.",
  "atk-s0519a5:65_3": "Ayaṁ akusalapakkho.",
  "atk-s0519a5:66_0": "Catasso paṭipadā, cattāri jhānāni, cattāro satipaṭṭhānā, cattāro vihārā dibbo brahmā ariyo āneñjo, cattāro sammappadhānā, cattāro acchariyā abbhutā dhammā, cattāro adhiṭṭhānā, cattāro samādhayo chandasamādhi vīriyasamādhi cittasamādhi vīmaṁsāsamādhi, cattāro dhammā sukhabhāgiyā nāññatra bojjhaṅgā nāññatra tapasā nāññatra indriyasaṁvarā nāññatra sabbanissaggā, cattāri appamāṇāni.",
  "atk-s0519a5:67_0": "Tattha dukkhā paṭipadā dandhābhiññā bhāviyamānā bahulīkariyamānā paṭhamaṁ jhānaṁ paripūreti, paṭhamaṁ jhānaṁ paripuṇṇaṁ paṭhamaṁ satipaṭṭhānaṁ paripūreti, paṭhamaṁ satipaṭṭhānaṁ paripuṇṇaṁ paṭhamaṁ vihāraṁ paripūreti, paṭhamo vihāro paripuṇṇo paṭhamaṁ sammappadhānaṁ paripūreti, paṭhamaṁ sammappadhānaṁ paripuṇṇaṁ paṭhamaṁ acchariyaṁ abbhutaṁ dhammaṁ paripūreti, paṭhamo acchariyo abbhuto dhammo paripuṇṇo paṭhamaṁ adhiṭṭhānaṁ paripūreti, paṭhamaṁ adhiṭṭhānaṁ paripuṇṇaṁ chandasamādhiṁ paripūreti, chandasamādhi paripuṇṇo indriyasaṁvaraṁ paripūreti, indriyasaṁvaro paripuṇṇo paṭhamaṁ appamāṇaṁ paripūreti.",
  "atk-s0519a5:67_1": "Evaṁ yāva sabbanissaggā catutthaṁ appamāṇaṁ paripūreti.",
  "atk-s0519a5:68_0": "Tattha paṭhamā ca paṭipadā paṭhamañca jhānaṁ paṭhamañca satipaṭṭhānaṁ dibbo ca vihāro paṭhamañca sammappadhānaṁ paṭhamo ca acchariyo abbhuto dhammo saccādhiṭṭhānañca chandasamādhi ca indriyasaṁvaro ca mettā ca appamāṇaṁ.",
  "atk-s0519a5:68_1": "Ayaṁ paṭhamā disā.",
  "atk-s0519a5:69_0": "Dutiyā ca paṭipadā khippābhiññā dutiyañca jhānaṁ dutiyañca satipaṭṭhānaṁ brahmā ca vihāro dutiyañca sammappadhānaṁ dutiyo ca acchariyo abbhuto dhammo cāgādhiṭṭhānañca cittasamādhi ca tapo ca karuṇā ca appamāṇaṁ.",
  "atk-s0519a5:69_1": "Ayaṁ dutiyā disā.",
  "atk-s0519a5:70_0": "Tatiyā ca paṭipadā dandhābhiññā tatiyañca jhānaṁ tatiyañca satipaṭṭhānaṁ ariyo ca vihāro tatiyañca sammappadhānaṁ tatiyo ca acchariyo abbhuto dhammo saccādhiṭṭhānañca vīriyasamādhi ca bojjhaṅgā ca muditā ca appamāṇaṁ.",
  "atk-s0519a5:70_1": "Ayaṁ tatiyā disā.",
  "atk-s0519a5:71_0": "Catutthī ca paṭipadā khippābhiññā catutthañca jhānaṁ catutthañca satipaṭṭhānaṁ āneñjo ca vihāro catutthañca sammappadhānaṁ catuttho ca acchariyo abbhuto dhammo upasamādhiṭṭhānañca vīmaṁsāsamādhi ca sabbanissaggo ca upekkhā ca appamāṇaṁ.",
  "atk-s0519a5:71_1": "Ayaṁ catutthī disā.",
  "atk-s0519a5:71_2": "Imāsaṁ catunnaṁ disānaṁ yā ālokanā, ayaṁ vuccati disālocano nāma nayo.",
  "atk-s0519a5:72_0": "Tatthāyaṁ yojanā –",
  "atk-s0519a5:72_1": "cattāro ca āhārā, catasso ca paṭipadā, cattāro ca vipallāsā, cattāro ca satipaṭṭhānā, cattāri ca upādānāni, cattāri ca jhānāni, cattāro ca yogā, cattāro ca vihārā, cattāro ca ganthā, cattāro ca sammappadhānā, cattāro ca āsavā, cattāro ca acchariyā abbhutā dhammā, cattāro ca oghā, cattāri ca adhiṭṭhānāni, cattāri ca sallāni, cattāro ca samādhayo, catasso ca viññāṇaṭṭhitiyo, cattāro ca sukhabhāgiyā dhammā, cattāri ca agatigamanāni cattāri ca appamāṇāni.",
  "atk-s0519a5:72_2": "Iti kusalākusalānaṁ pakkhapaṭipakkhavasena yojanā.",
  "atk-s0519a5:72_3": "Ayaṁ sīhavikkīḷite disālocano nayo.",
  "atk-s0519a5:73_0": "Tassa cattāri sāmaññaphalāni pariyosānaṁ, tattha paṭhamāya disāya sotāpattiphalaṁ pariyosānaṁ, dutiyāya sakadāgāmiphalaṁ, tatiyāya anāgāmiphalaṁ, catutthiyā arahattaphalaṁ pariyosānanti.",
  "atk-s0519a5:74_0": "Tattha katamo tipukkhalanayo?",
  "atk-s0519a5:74_1": "Paṭipadāvibhāgena catūsu puggalesu yo sukhāya paṭipadāya khippābhiññāya niyyāti, ayaṁ ugghaṭitaññū.",
  "atk-s0519a5:74_2": "Yo sukhāya vā paṭipadāya, dandhābhiññāya, dukkhāya vā paṭipadāya khippābhiññāya niyyāti, ayaṁ vipañcitaññū.",
  "atk-s0519a5:74_3": "Yo dukkhāya paṭipadāya dandhābhiññāya niyyāti, ayaṁ neyyo.",
  "atk-s0519a5:74_4": "Iti cattāro hutvā tayo honti.",
  "atk-s0519a5:74_5": "Tattha ugghaṭitaññussa samathapubbaṅgamā vipassanā sappāyā.",
  "atk-s0519a5:74_6": "Neyyassa vipassanāpubbaṅgamo samatho, vipañcitaññussa samathavipassanā yuganaddhā.",
  "atk-s0519a5:74_7": "Ugghaṭitaññussa mudukā desanā, neyyassa tikkhā desanā, vipañcitaññussa tikkhamudukā desanā.",
  "atk-s0519a5:75_0": "Ugghaṭitaññussa adhipaññāsikkhā, vipañcitaññussa adhicittasikkhā ca adhipaññāsikkhā ca, neyyassa adhisīlasikkhā ca adhicittasikkhā ca adhipaññāsikkhā ca.",
  "atk-s0519a5:75_1": "Iti imesaṁ puggalānaṁ catūhi paṭipadāhi niyyānaṁ.",
  "atk-s0519a5:76_0": "Tatthāyaṁ saṁkilesapakkho, tīṇi akusalamūlāni, tayo phassā, tisso vedanā, tayo upavicārā, tayo kilesā, tayo vitakkā, tayo pariḷāhā, tīṇi saṅkhatalakkhaṇāni, tisso dukkhatā.",
  "atk-s0519a5:77_0": "Tīṇi akusalamūlānīti lobho akusalamūlaṁ, doso akusalamūlaṁ, moho akusalamūlaṁ.",
  "atk-s0519a5:77_1": "Tayo phassāti sukhavedanīyo phasso, dukkhavedanīyo phasso, adukkhamasukhavedanīyo phasso.",
  "atk-s0519a5:77_2": "Tisso vedanāti sukhā vedanā, dukkhā vedanā, adukkhamasukhā vedanā.",
  "atk-s0519a5:77_3": "Tayo upavicārāti somanassūpavicāro, domanassūpavicāro, upekkhūpavicāro.",
  "atk-s0519a5:77_4": "Tayo kilesāti lobho, doso, moho.",
  "atk-s0519a5:77_5": "Tayo vitakkāti kāmavitakko, byāpādavitakko, vihiṁsāvitakko.",
  "atk-s0519a5:77_6": "Tayo pariḷāhāti rāgajo, dosajo, mohajo.",
  "atk-s0519a5:77_7": "Tīṇi saṅkhatalakkhaṇānīti uppādo, ṭhiti, vayo.",
  "atk-s0519a5:77_8": "Tisso dukkhatāti dukkhadukkhatā, vipariṇāmadukkhatā, saṅkhāradukkhatā.",
  "atk-s0519a5:78_0": "Tattha lobho akusalamūlaṁ manāpikena ārammaṇena samuṭṭhahati.",
  "atk-s0519a5:78_1": "Tadeva manāpikārammaṇaṁ paṭicca uppajjati sukhavedanīyo phasso, sukhavedanīyaṁ phassaṁ paṭicca uppajjati sukhā vedanā, sukhaṁ vedanaṁ paṭicca uppajjati somanassūpavicāro, somanassūpavicāraṁ paṭicca uppajjati rāgo, rāgaṁ paṭicca uppajjati kāmavitakko, kāmavitakkaṁ paṭicca uppajjati rāgajo pariḷāho, rāgajaṁ pariḷāhaṁ paṭicca uppajjati uppādo saṅkhatalakkhaṇaṁ, uppādaṁ saṅkhatalakkhaṇaṁ paṭicca uppajjati vipariṇāmadukkhatā.",
  "atk-s0519a5:79_0": "Doso akusalamūlaṁ amanāpikena ārammaṇena samuṭṭhahati.",
  "atk-s0519a5:79_1": "Tadeva amanāpikārammaṇaṁ paṭicca uppajjati dukkhavedanīyo phasso, dukkhavedanīyaṁ phassaṁ paṭicca uppajjati dukkhā vedanā, dukkhaṁ vedanaṁ paṭicca uppajjati domanassūpavicāro, domanassūpavicāraṁ paṭicca uppajjati doso, dosaṁ paṭicca uppajjati byāpādavitakko, byāpādavitakkaṁ paṭicca uppajjati dosajo pariḷāho, dosajaṁ pariḷāhaṁ paṭicca uppajjati ṭhitassa aññathattaṁ saṅkhatalakkhaṇaṁ, ṭhitassa aññathattaṁ saṅkhatalakkhaṇaṁ paṭicca uppajjati dukkhadukkhatā.",
  "atk-s0519a5:80_0": "Moho akusalamūlaṁ upekkhāṭhāniyaṁ ārammaṇena samuṭṭhahati.",
  "atk-s0519a5:80_1": "Tadeva upekkhāṭhāniyaṁ ārammaṇaṁ paṭicca uppajjati adukkhamasukhavedanīyo phasso, adukkhamasukhavedanīyaṁ phassaṁ paṭicca uppajjati adukkhamasukhā vedanā, adukkhamasukhaṁ vedanaṁ paṭicca uppajjati upekkhūpavicāro, upekkhūpavicāraṁ paṭicca uppajjati moho, mohaṁ paṭicca uppajjati vihiṁsāvitakko, vihiṁsāvitakkaṁ paṭicca uppajjati mohajo pariḷāho, mohajaṁ pariḷāhaṁ paṭicca uppajjati vayo saṅkhatalakkhaṇaṁ, vayaṁ saṅkhatalakkhaṇaṁ paṭicca uppajjati saṅkhāradukkhatā.",
  "atk-s0519a5:80_2": "Iti ayaṁ tīhi ākārehi kilesānaṁ niddeso.",
  "atk-s0519a5:80_3": "Yo koci akusalapakkho, sabbo so tīsu akusalamūlesu samosaratīti.",
  "atk-s0519a5:81_0": "Tattha katamo kusalapakkho?",
  "atk-s0519a5:81_1": "Tīṇi kusalamūlāni alobho, adoso, amoho.",
  "atk-s0519a5:81_2": "Tisso paññā sutamayī, cintāmayī, bhāvanāmayī.",
  "atk-s0519a5:81_3": "Tayo samādhī savitakkasavicāro, avitakkavicāramatto, avitakkaavicāro.",
  "atk-s0519a5:81_4": "Tisso sikkhā adhisīlasikkhā, adhicittasikkhā, adhipaññāsikkhā.",
  "atk-s0519a5:81_5": "Tīṇi nimittāni samathanimittaṁ, paggahanimittaṁ, upekkhānimittaṁ.",
  "atk-s0519a5:81_6": "Tayo vitakkā nekkhammavitakko, abyāpādavitakko, avihiṁsāvitakko.",
  "atk-s0519a5:81_7": "Tīṇi indriyāni anaññātaññassāmītindriyaṁ, aññindriyaṁ, aññātāvindriyaṁ.",
  "atk-s0519a5:81_8": "Tayo upavicārā nekkhammūpavicāro, abyāpādūpavicāro, avihiṁsūpavicāro tisso esanā kāmesanā, bhavesanā, brahmacariyesanā.",
  "atk-s0519a5:81_9": "Tayo khandhā sīlakkhandho, samādhikkhandho, paññākkhandho.",
  "atk-s0519a5:82_0": "Tattha alobho kusalamūlaṁ sutamayipaññaṁ paripūreti.",
  "atk-s0519a5:82_1": "Sutamayi paññā paripuṇṇā savitakkasavicāraṁ samādhiṁ paripūreti, savitakkasavicāro samādhi paripuṇṇo adhisīlasikkhaṁ paripūreti, adhisīlasikkhā paripuṇṇā samathanimittaṁ paripūreti, samathanimittaṁ paripuṇṇaṁ nekkhammavitakkaṁ paripūreti, nekkhammavitakko paripuṇṇo anaññātaññassāmītindriyaṁ paripūreti, anaññātaññassāmītindriyaṁ paripuṇṇaṁ nekkhammasitūpavicāraṁ paripūreti, nekkhammūpavicāraṁ paripuṇṇo kāmesanaṁ pajahati.",
  "atk-s0519a5:82_2": "Kāmesanappahānaṁ sīlakkhandhaṁ paripūreti.",
  "atk-s0519a5:83_0": "Adoso kusalamūlaṁ cintāmayipaññaṁ paripūreti, cintāmayipaññā paripuṇṇā avitakkavicāramattaṁ samādhiṁ paripūreti, avitakkavicāramatto samādhi paripuṇṇo adhicittasikkhaṁ paripūreti, adhicittasikkhā paripuṇṇā upekkhānimittaṁ paripūreti, upekkhānimittaṁ paripuṇṇaṁ abyāpādavitakkaṁ paripūreti, abyāpādavitakko paripuṇṇo aññindriyaṁ paripūreti, aññindriyaṁ paripuṇṇaṁ abyāpādūpavicāraṁ paripūreti, abyāpādūpavicāro paripuṇṇo bhavesanaṁ pajahati, bhavesanappahānaṁ samādhikkhandhaṁ paripūreti.",
  "atk-s0519a5:84_0": "Amoho kusalamūlaṁ bhāvanāmayipaññaṁ paripūreti, bhāvanāmayipaññā paripuṇṇā avitakkaavicāraṁ samādhiṁ paripūreti, avitakkaavicāro samādhi paripuṇṇo adhipaññāsikkhaṁ paripūreti, adhipaññāsikkhā paripuṇṇā paggahanimittaṁ paripūreti, paggahanimittaṁ paripuṇṇaṁ avihiṁsāvitakkaṁ paripūreti, avihiṁsāvitakko paripuṇṇo aññātāvindriyaṁ paripūreti, aññātāvindriyaṁ paripuṇṇaṁ avihiṁsūpavicāraṁ paripūreti, avihiṁsūpavicāro paripuṇṇo brahmacariyesanaṁ paripūreti, brahmacariyesanā paripuṇṇā paññākkhandhaṁ paripūreti.",
  "atk-s0519a5:85_0": "Iti ime tayo dhammā akusalapakkhikā kusalapakkhikā ca tikaniddesehi niddiṭṭhā tipukkhalanayassa disā nāma.",
  "atk-s0519a5:85_1": "Tassa pariyosānaṁ tayo vimokkhā appaṇihito suññato animitto, ayaṁ tipukkhalo nāma dutiyo nayo.",
  "atk-s0519a5:86_0": "Tattha ye ime tayo puggalā ugghaṭitaññū vipañcitaññū neyyoti imesaṁ tiṇṇaṁ puggalānaṁ dve puggalā sukhāya paṭipadāya khippābhiññāya, sukhāya paṭipadāya dandhābhiññāya ca niyyanti, dveyeva puggalā dukkhāya paṭipadāya khippābhiññāya, dukkhāya paṭipadāya dandhābhiññāya ca niyyanti, ime cattāro.",
  "atk-s0519a5:86_1": "Te visesena dve honti diṭṭhicarito ca taṇhācarito ca.",
  "atk-s0519a5:86_2": "Ime cattāro hutvā tayo honti, tayo hutvā dve honti.",
  "atk-s0519a5:86_3": "Imesaṁ dvinnaṁ puggalānaṁ ayaṁ saṁkileso –",
  "atk-s0519a5:86_4": "avijjā ca taṇhā ca ahirīkañca anottappañca asati ca asampajaññañca nīvaraṇāni ca saṁyojanāni ca ajjhosānañca abhiniveso ca ahaṁkāro ca mamaṁkāro ca assaddhiyañca dovacassatā ca kosajjañca ayonisomanasikāro ca vicikicchā ca avijjā ca asaddhammassavanañca asamāpatti ca.",
  "atk-s0519a5:87_0": "Tattha avijjā ca ahirīkañca asati ca nīvaraṇāni ca ajjhosānañca ahaṁkāro ca assaddhiyañca kosajjañca vicikicchā ca asaddhammassavanañca, ayaṁ ekā disā.",
  "atk-s0519a5:88_0": "Taṇhā ca anottappañca asampajaññañca saṁyojanāni ca abhiniveso ca mamaṁkāro ca dovacassatā ca ayonisomanasikāro ca avijjā ca asamāpatti ca, ayaṁ dutiyā disā.",
  "atk-s0519a5:88_1": "Dasannaṁ dukānaṁ dasa padāni paṭhamā disāti kātabbāni.",
  "atk-s0519a5:88_2": "Saṁkhittena atthaṁ ñāpenti paṭipakkhe kaṇhapakkhassa dasannaṁ dukānaṁ dasa padāni dutiyakāni, ayaṁ dutiyā disā.",
  "atk-s0519a5:89_0": "Tattha katamo kusalapakkho?",
  "atk-s0519a5:89_1": "Samatho ca vipassanā ca vijjā ca caraṇañca sati ca sampajaññañca hirī ca ottappañca ahaṁkārappahānañca mamaṁkārappahānañca sammāvāyāmo ca yonisomanasikāro ca sammāsati ca sammāsamādhi ca paññā ca nibbidā ca samāpatti ca saddhammassavanañca somanassañca dhammānudhammapaṭipatti ca.",
  "atk-s0519a5:90_0": "Dasannaṁ dukānaṁ samathādīni somanassapariyosānāni paṭhamāni dasa padāni paṭhamā disā, vipassanādīni dhammānudhammapaṭipattipariyosānāni dutiyāni dasa padāni dutiyā disā.",
  "atk-s0519a5:90_1": "Iti akusalapakkhe kusalapakkhe ca nandiyāvaṭṭassa nayassa catasso disā.",
  "atk-s0519a5:91_0": "Tāsu kusalapakkhe samathādīhi akusalapakkhe taṇhādayo pahānaṁ gacchanti, tesaṁ pahānā rāgavirāgā cetovimutti, kusalapakkhe vipassanādīhi akusalapakkhe avijjādayo pahānaṁ gacchanti, tesaṁ pahānā avijjāvirāgā paññāvimutti.",
  "atk-s0519a5:91_1": "Iti imā dve vimuttiyo nandiyāvaṭṭanaye pariyosānaṁ.",
  "atk-s0519a5:92_0": "Tattha taṇhā avijjā samatho vipassanāti cattāri padāni, tesu aṭṭhārasa mūlapadāni samosaranti. Kathaṁ?",
  "atk-s0519a5:92_1": "Samatho ca alobho ca adoso ca asubhasaññā ca dukkhasaññā cāti imāni pañca padāni samathaṁ bhajanti, vipassanā ca amoho ca aniccasaññā ca anattasaññā cāti imāni cattāri padāni vipassanaṁ bhajanti.",
  "atk-s0519a5:92_2": "Evaṁ nava padāni kusalāni dvīsu padesu samosaranti.",
  "atk-s0519a5:92_3": "Taṇhā ca lobho ca doso ca subhasaññā ca sukhasaññā cāti imāni pañca padāni taṇhaṁ bhajanti, avijjā ca moho ca niccasaññā ca attasaññā cāti imāni cattāri padāni avijjaṁ bhajanti.",
  "atk-s0519a5:92_4": "Evaṁ nava padāni akusalāni dvīsu padesu samosaranti.",
  "atk-s0519a5:92_5": "Iti tipukkhalo ca sīhavikkīḷito ca nandiyāvaṭṭanayaṁ anuppavisanti.",
  "atk-s0519a5:93_0": "Kathaṁ tipukkhale naye itare dve nayā anuppavisanti?",
  "atk-s0519a5:93_1": "Vipassanā ca amoho ca aniccasaññā ca anattasaññā cāti imāni cattāri padāni amoho, samatho ca alobho ca asubhasaññā ca dukkhasaññā cāti imāni cattāri padāni alobho, adoso adoso eva.",
  "atk-s0519a5:93_2": "Evaṁ nava padāni kusalāni tīsu padesu samosaranti.",
  "atk-s0519a5:93_3": "Taṇhā ca lobho ca subhasaññā ca sukhasaññā cāti imāni cattāri padāni lobho, avijjā ca moho ca niccasaññā ca attasaññā cāti imāni cattāri padāni moho, doso doso eva.",
  "atk-s0519a5:93_4": "Evaṁ nava padāni akusalāni tīsu padesu samosaranti.",
  "atk-s0519a5:93_5": "Iti tipukkhale naye itare dve nayā anuppavisanti.",
  "atk-s0519a5:94_0": "Kathaṁ catūsu padesu aṭṭhārasa mūlapadāni samosaranti?",
  "atk-s0519a5:94_1": "Taṇhā ca subhasaññā ca, ayaṁ paṭhamo vipallāso.",
  "atk-s0519a5:94_2": "Lobho ca sukhasaññā ca, ayaṁ dutiyo vipallāso.",
  "atk-s0519a5:94_3": "Avijjā ca niccasaññā ca, ayaṁ tatiyo vipallāso.",
  "atk-s0519a5:94_4": "Moho ca attasaññā ca, ayaṁ catuttho vipallāso.",
  "atk-s0519a5:94_5": "Iti nava padāni akusalāni catūsu padesu samosaranti.",
  "atk-s0519a5:94_6": "Samatho ca asubhasaññā ca paṭhamaṁ satipaṭṭhānaṁ, alobho ca dukkhasaññā ca dutiyaṁ satipaṭṭhānaṁ, vipassanā ca aniccasaññā ca tatiyaṁ satipaṭṭhānaṁ, amoho ca anattasaññā ca catutthaṁ satipaṭṭhānaṁ.",
  "atk-s0519a5:94_7": "Iti nava padāni kusalāni catūsu padesu samosaranti.",
  "atk-s0519a5:94_8": "Evaṁ sīhavikkīḷitanaye itare dve nayā anuppavisanti.",
  "atk-s0519a5:94_9": "Tiṇṇañhi nayānaṁ yā bhūmiyo gocaro, so ekekaṁ nayaṁ anuppavisati.",
  "atk-s0519a5:94_10": "Tasmā ekekassa nayassa akusale vā dhamme viññāte kusale vā paṭipakkho anvesitabbo.",
  "atk-s0519a5:94_11": "Paṭipakkhaṁ anvesitvā so nayo niddisitabbo.",
  "atk-s0519a5:94_12": "Tamhi naye niddiṭṭhe yathā ekamhi naye itaresaṁ nayānaṁ mūlapadāni anuppaviṭṭhāni, tato tato nīharitvā niddisitabbāni.",
  "atk-s0519a5:94_13": "Ekekasmiñhi naye aṭṭhārasa mūlapadāni anuppaviṭṭhāni.",
  "atk-s0519a5:95_0": "Tattha ekekasmiṁ dhamme viññāte sabbe dhammā viññātā honti.",
  "atk-s0519a5:95_1": "Imesaṁ tiṇṇaṁ nayānaṁ sīhavikkīḷitassa nayassa cattāri phalāni pariyosānaṁ paṭhamāya disāya paṭhamaṁ phalaṁ, dutiyāya disāya dutiyaṁ phalaṁ, tatiyāya disāya tatiyaṁ phalaṁ, catutthāya disāya catutthaṁ phalaṁ pariyosānaṁ.",
  "atk-s0519a5:96_0": "Tipukkhalassa nayassa tayo vimokkhā pariyosānaṁ paṭhamāya disāya appaṇihito, dutiyāya suññato, tatiyāya animitto vimokkho pariyosānaṁ.",
  "atk-s0519a5:97_0": "Nandiyāvaṭṭassa nayassa dve vimuttiyo pariyosānaṁ paṭhamāya disāya taṇhāvirāgā cetovimutti, dutiyāya disāya avijjāvirāgā paññāvimutti pariyosānaṁ.",
  "atk-s0519a5:97_1": "Imesu tīsu nayesu yā aṭṭhārasannaṁ padānaṁ ālocanā, ayaṁ disālocano nayo.",
  "atk-s0519a5:97_2": "Yā āloketvā kusalapakkhe akusalapakkhe ca “ayaṁ dhammo imaṁ dhammaṁ bhajatī”ti jānantena sammā yojanā, ayaṁ aṅkuso nayoti ime pañca nayā.",
  "atk-s0519a5:98_0": "Nayasamuṭṭhānavāravaṇṇanā niṭṭhitā."
}