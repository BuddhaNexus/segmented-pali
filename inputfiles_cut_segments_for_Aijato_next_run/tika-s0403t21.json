{
  "tika-s0403t21:0_0": "(22) 2. Akkosakavaggo",
  "tika-s0403t21:1_0": "1-2. Akkosakasuttādivaṇṇanā",
  "tika-s0403t21:2_0": "211-2.",
  "tika-s0403t21:2_1": "Dutiyassa paṭhame dasahi akkosavatthūhi akkosakoti “bālosi, mūḷhosi, oṭṭhosi, goṇosi, gadrabhosī”tiādinā dasahi akkosavatthūhi akkosako.",
  "tika-s0403t21:2_2": "“Hotu, muṇḍakasamaṇa, adaṇḍo ahanti karosi, idāni te rājakulaṁ gantvā daṇḍaṁ āropessāmī”tiādīni vadanto paribhāsako nāmāti āha “bhayadassanena paribhāsako”ti.",
  "tika-s0403t21:2_3": "Lokuttaradhammā apāyamaggassa paripanthabhāvato paripantho nāmāti āha “lokuttaraparipanthassa chinnattā”ti, lokuttarasaṅkhātassa apāyamaggaparipanthassa chinnattāti attho.",
  "tika-s0403t21:2_4": "Dutiye natthi vattabbaṁ.",
  "tika-s0403t21:3_0": "Akkosakasuttādivaṇṇanā niṭṭhitā.",
  "tika-s0403t21:4_0": "3-10. Sīlasuttādivaṇṇanā",
  "tika-s0403t21:5_0": "213-220.",
  "tika-s0403t21:5_1": "Tatiye dussīloti ettha du-saddo abhāvattho “duppañño”tiādīsu viya, na garahaṇatthoti āha “asīlo nissīlo”ti.",
  "tika-s0403t21:5_2": "Bhinnasaṁvaroti ettha samādinnasīlo kenaci kāraṇena sīlabhedaṁ patto, so tāva bhinnasaṁvaro hotu.",
  "tika-s0403t21:5_3": "Yo pana sabbena sabbaṁ asamādinnasīlo ācārahīno, so kathaṁ bhinnasaṁvaro nāma hotīti ?",
  "tika-s0403t21:5_4": "Sopi sādhusamācārassa pariharaṇīyassa bheditattā bhinnasaṁvaro eva nāma.",
  "tika-s0403t21:5_5": "Vinaṭṭhasaṁvaro saṁvararahitoti hi vuttaṁ hoti.",
  "tika-s0403t21:5_6": "Taṁ taṁ sippaṭṭhānaṁ.",
  "tika-s0403t21:5_7": "Māghātakāleti “mā ghātetha pāṇīna”nti evaṁ māghātaghosanaṁ ghositadivase.",
  "tika-s0403t21:5_8": "Abbhuggacchati pāpako kittisaddo.",
  "tika-s0403t21:5_9": "Ajjhāsayena maṅku hotiyeva vippaṭisāribhāvato.",
  "tika-s0403t21:6_0": "Tassāti dussīlassa.",
  "tika-s0403t21:6_1": "Samādāya vattitaṭṭhānanti uṭṭhāya samuṭṭhāya katakāraṇaṁ.",
  "tika-s0403t21:6_2": "Āpāthaṁ āgacchatīti taṁ manaso upaṭṭhāti.",
  "tika-s0403t21:6_3": "Ummīletvā idhalokanti ummīlanakāle attano puttadārādivasena idhalokaṁ passati.",
  "tika-s0403t21:6_4": "Nimīletvā paralokanti nimīlanakāle gatinimittupaṭṭhānavasena paralokaṁ passati.",
  "tika-s0403t21:6_5": "Tenāha “cattāro apāyā”tiādi.",
  "tika-s0403t21:6_6": "Pañcamapadanti “kāyassa bhedā”tiādinā vutto pañcamo ādīnavakoṭṭhāso.",
  "tika-s0403t21:6_7": "Vuttavipariyāyenāti vuttatthāya ādīnavakathāya vipariyāyena “appamatto taṁ taṁ kasivaṇijjādiṁ yathākālaṁ sampādetuṁ sakkotī”tiādinā.",
  "tika-s0403t21:6_8": "Pāsaṁsaṁ sīlamassa atthīti sīlavā.",
  "tika-s0403t21:6_9": "Sīlasampannoti sīlena samannāgato sampannasīloti evamādikaṁ pana atthavacanaṁ sukaranti anāmaṭṭhaṁ.",
  "tika-s0403t21:6_10": "Catutthādīni uttānatthāneva.",
  "tika-s0403t21:7_0": "Sīlasuttādivaṇṇanā niṭṭhitā.",
  "tika-s0403t21:8_0": "Akkosakavaggavaṇṇanā niṭṭhitā."
}