{
  "pli-tv-bu-vb-np24:0.1_0": "Theravāda Vinaya",
  "pli-tv-bu-vb-np24:0.2_0": "Mahāvibhaṅga",
  "pli-tv-bu-vb-np24:0.3_0": "Nissaggiyakaṇḍa",
  "pli-tv-bu-vb-np24:0.4_0": "Pattavagga",
  "pli-tv-bu-vb-np24:0.5_0": "24. Vassikasāṭikasikkhāpada",
  "pli-tv-bu-vb-np24:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-np24:1.2_0": "Tena kho pana samayena bhagavatā bhikkhūnaṁ vassikasāṭikā anuññātā hoti.",
  "pli-tv-bu-vb-np24:1.3_0": "Chabbaggiyā bhikkhū—“bhagavatā vassikasāṭikā anuññātā”ti,",
  "pli-tv-bu-vb-np24:1.4_0": "paṭikacceva vassikasāṭikacīvaraṁ pariyesanti,",
  "pli-tv-bu-vb-np24:1.5_0": "paṭikacceva katvā nivāsenti,",
  "pli-tv-bu-vb-np24:1.6_0": "jiṇṇāya vassikasāṭikāya naggā kāyaṁ ovassāpenti.",
  "pli-tv-bu-vb-np24:1.7_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np24:1.8_0": "“kathañhi nāma chabbaggiyā bhikkhū paṭikacceva vassikasāṭikacīvaraṁ pariyesissanti, paṭikacceva katvā nivāsessanti, jiṇṇāya vassikasāṭikāya naggā kāyaṁ ovassāpessantī”ti.",
  "pli-tv-bu-vb-np24:1.9_0": "Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-np24:1.10_0": "“saccaṁ kira tumhe, bhikkhave, paṭikacceva vassikasāṭikacīvaraṁ pariyesatha?",
  "pli-tv-bu-vb-np24:1.11_0": "Paṭikacceva katvā nivāsetha?",
  "pli-tv-bu-vb-np24:1.12_0": "Jiṇṇāya vassikasāṭikāya naggā kāyaṁ ovassāpethā”ti?",
  "pli-tv-bu-vb-np24:1.13_0": "“Saccaṁ, bhagavā”ti.",
  "pli-tv-bu-vb-np24:1.14_0": "Vigarahi buddho bhagavā …pe…",
  "pli-tv-bu-vb-np24:1.15_0": "kathañhi nāma tumhe moghapurisā, paṭikacceva vassikasāṭikacīvaraṁ pariyesissatha, paṭikacceva katvā nivāsessatha, jiṇṇāya vassikasāṭikāya naggā kāyaṁ ovassāpessatha.",
  "pli-tv-bu-vb-np24:1.16_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-np24:1.17_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-np24:1.18.1_0": "“‘Māso seso gimhānan’ti bhikkhunā vassikasāṭikacīvaraṁ pariyesitabbaṁ;",
  "pli-tv-bu-vb-np24:1.18.1_1": "‘addhamāso seso gimhānan’ti katvā nivāsetabbaṁ.",
  "pli-tv-bu-vb-np24:1.19_0": "‘Orena ce māso seso gimhānan’ti vassikasāṭikacīvaraṁ pariyeseyya, ‘orenaddhamāso seso gimhānan’ti katvā nivāseyya, nissaggiyaṁ pācittiyan”ti.",
  "pli-tv-bu-vb-np24:2.1_0": "“Māso seso gimhānan”ti bhikkhunā vassikasāṭikacīvaraṁ pariyesitabbanti.",
  "pli-tv-bu-vb-np24:2.2_0": "Ye manussā pubbepi vassikasāṭikacīvaraṁ denti te upasaṅkamitvā evamassu vacanīyā— “kālo vassikasāṭikāya, samayo vassikasāṭikāya, aññepi manussā vassikasāṭikacīvaraṁ dentī”ti.",
  "pli-tv-bu-vb-np24:2.3_0": "Na vattabbā— “detha me vassikasāṭikacīvaraṁ, āharatha me vassikasāṭikacīvaraṁ, parivattetha me vassikasāṭikacīvaraṁ, cetāpetha me vassikasāṭikacīvaran”ti.",
  "pli-tv-bu-vb-np24:2.4_0": "“Addhamāso seso gimhānan”ti katvā nivāsetabbanti.",
  "pli-tv-bu-vb-np24:2.5_0": "Addhamāse sese gimhāne katvā nivāsetabbaṁ.",
  "pli-tv-bu-vb-np24:2.6_0": "“Orena ce māso seso gimhānan”ti",
  "pli-tv-bu-vb-np24:2.7_0": "atirekamāse sese gimhāne vassikasāṭikacīvaraṁ pariyesati, nissaggiyaṁ pācittiyaṁ.",
  "pli-tv-bu-vb-np24:2.8_0": "“Orenaddhamāso seso gimhānan”ti",
  "pli-tv-bu-vb-np24:2.9_0": "atirekaddhamāse sese gimhāne katvā nivāseti, nissaggiyaṁ hoti.",
  "pli-tv-bu-vb-np24:2.10_0": "Nissajjitabbaṁ saṅghassa vā gaṇassa vā puggalassa vā.",
  "pli-tv-bu-vb-np24:2.11_0": "Evañca pana, bhikkhave, nissajjitabbaṁ.",
  "pli-tv-bu-vb-np24:2.12_0": "…pe…",
  "pli-tv-bu-vb-np24:2.13_0": "“idaṁ me, bhante, vassikasāṭikacīvaraṁ atirekamāse sese gimhāne pariyiṭṭhaṁ atirekaddhamāse sese gimhāne katvā paridahitaṁ nissaggiyaṁ.",
  "pli-tv-bu-vb-np24:2.14_0": "Imāhaṁ saṅghassa nissajjāmī”ti …pe…",
  "pli-tv-bu-vb-np24:2.15_0": "dadeyyāti …pe…",
  "pli-tv-bu-vb-np24:2.16_0": "dadeyyunti …pe…",
  "pli-tv-bu-vb-np24:2.17_0": "āyasmato dammīti.",
  "pli-tv-bu-vb-np24:2.18.1_0": "Atirekamāse sese gimhāne atirekasaññī vassikasāṭikacīvaraṁ pariyesati, nissaggiyaṁ pācittiyaṁ.",
  "pli-tv-bu-vb-np24:2.19_0": "Atirekamāse sese gimhāne vematiko vassikasāṭikacīvaraṁ pariyesati, nissaggiyaṁ pācittiyaṁ.",
  "pli-tv-bu-vb-np24:2.20_0": "Atirekamāse sese gimhāne ūnakasaññī vassikasāṭikacīvaraṁ pariyesati, nissaggiyaṁ pācittiyaṁ.",
  "pli-tv-bu-vb-np24:2.21_0": "Atirekaddhamāse sese gimhāne atirekasaññī katvā nivāseti, nissaggiyaṁ pācittiyaṁ.",
  "pli-tv-bu-vb-np24:2.22_0": "Atirekaddhamāse sese gimhāne vematiko katvā nivāseti, nissaggiyaṁ pācittiyaṁ.",
  "pli-tv-bu-vb-np24:2.23_0": "Atirekaddhamāse sese gimhāne ūnakasaññī katvā nivāseti, nissaggiyaṁ pācittiyaṁ.",
  "pli-tv-bu-vb-np24:2.24_0": "Satiyā vassikasāṭikāya naggo kāyaṁ ovassāpeti, āpatti dukkaṭassa.",
  "pli-tv-bu-vb-np24:2.25_0": "Ūnakamāse sese gimhāne atirekasaññī, āpatti dukkaṭassa.",
  "pli-tv-bu-vb-np24:2.26_0": "Ūnakamāse sese gimhāne vematiko, āpatti dukkaṭassa.",
  "pli-tv-bu-vb-np24:2.27_0": "Ūnakamāse sese gimhāne ūnakasaññī, anāpatti.",
  "pli-tv-bu-vb-np24:2.28_0": "Ūnakaddhamāse sese gimhāne atirekasaññī, āpatti dukkaṭassa.",
  "pli-tv-bu-vb-np24:2.29_0": "Ūnakaddhamāse sese gimhāne vematiko, āpatti dukkaṭassa.",
  "pli-tv-bu-vb-np24:2.30_0": "Ūnakaddhamāse sese gimhāne ūnakasaññī, anāpatti.",
  "pli-tv-bu-vb-np24:2.31.1_0": "Anāpatti—",
  "pli-tv-bu-vb-np24:2.32_0": "“māso seso gimhānan”ti vassikasāṭikacīvaraṁ pariyesati,",
  "pli-tv-bu-vb-np24:2.33_0": "“addhamāso seso gimhānan”ti katvā nivāseti,",
  "pli-tv-bu-vb-np24:2.34_0": "“ūnakamāso seso gimhānan”ti vassikasāṭikacīvaraṁ pariyesati,",
  "pli-tv-bu-vb-np24:2.35_0": "“ūnakaddhamāso seso gimhānan”ti katvā nivāseti,",
  "pli-tv-bu-vb-np24:2.36_0": "pariyiṭṭhāya vassikasāṭikāya vassaṁ ukkaḍḍhiyyati,",
  "pli-tv-bu-vb-np24:2.37_0": "nivatthāya vassikasāṭikāya vassaṁ ukkaḍḍhiyyati, dhovitvā nikkhipitabbaṁ; samaye nivāsetabbaṁ,",
  "pli-tv-bu-vb-np24:2.38_0": "acchinnacīvarassa,",
  "pli-tv-bu-vb-np24:2.39_0": "naṭṭhacīvarassa,",
  "pli-tv-bu-vb-np24:2.40_0": "āpadāsu,",
  "pli-tv-bu-vb-np24:2.41_0": "ummattakassa,",
  "pli-tv-bu-vb-np24:2.42_0": "ādikammikassāti.",
  "pli-tv-bu-vb-np24:2.43_0": "Vassikasāṭikasikkhāpadaṁ niṭṭhitaṁ catutthaṁ."
}