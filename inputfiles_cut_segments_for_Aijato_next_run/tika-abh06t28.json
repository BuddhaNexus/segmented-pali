{
  "tika-abh06t28:0_0": "2. Dutiyo paricchedo",
  "tika-abh06t28:1_0": "Lakkhaṇarasupaṭṭhānavibhāgo",
  "tika-abh06t28:2_0": "67.",
  "tika-abh06t28:3_0": "Sabhāvo lakkhaṇaṁ nāma, kiccasampajjanā raso;",
  "tika-abh06t28:4_0": "Gayhākāro upaṭṭhānaṁ, padaṭṭhānaṁ tu paccayo.",
  "tika-abh06t28:5_0": "68.",
  "tika-abh06t28:6_0": "Attupaladdhisaṅkhātā, sampattā ca panatthato;",
  "tika-abh06t28:7_0": "Lakkhaṇarasupaṭṭhānā, vohārābhogabheditā.",
  "tika-abh06t28:8_0": "69.",
  "tika-abh06t28:9_0": "Tepaññāsasabhāvesu, tasmā bhedaṁ yathārahaṁ;",
  "tika-abh06t28:10_0": "Lakkhaṇādippakārehi, pavakkhāmi ito paraṁ.",
  "tika-abh06t28:11_0": "70.",
  "tika-abh06t28:12_0": "Cintetīti bhave cittaṁ, cintanamattameva vā;",
  "tika-abh06t28:13_0": "Sampayuttātha vā tena, cintentīti ca gocaraṁ.",
  "tika-abh06t28:14_0": "71.",
  "tika-abh06t28:15_0": "Phusatīti bhave phasso, phusanaṁ vātha kevalaṁ;",
  "tika-abh06t28:16_0": "Sampayuttātha vā tena, phusantīti ca gocaraṁ.",
  "tika-abh06t28:17_0": "72.",
  "tika-abh06t28:18_0": "Evaṁ kattari bhāve ca, karaṇe ca yathārahaṁ;",
  "tika-abh06t28:19_0": "Tepaññāsasabhāvesu, saddanibbacanaṁ naye.",
  "tika-abh06t28:20_0": "73.",
  "tika-abh06t28:21_0": "Ālambaṇamanaṁ cittaṁ, taṁvijānanalakkhaṇaṁ;",
  "tika-abh06t28:22_0": "Sahajādhiṭṭhānarasaṁ, cintākappoti gayhati.",
  "tika-abh06t28:23_0": "74.",
  "tika-abh06t28:24_0": "Ālambaṇasamodhāno,",
  "tika-abh06t28:25_0": "Phasso phusanalakkhaṇo;",
  "tika-abh06t28:26_0": "Saṅghaṭṭanaraso tattha,",
  "tika-abh06t28:27_0": "Sannipātoti gayhati.",
  "tika-abh06t28:28_0": "75.",
  "tika-abh06t28:29_0": "Vedanālambaṇarasā, sā vedayitalakkhaṇā;",
  "tika-abh06t28:30_0": "Gocarānubhavarasā, anubhuttīti gayhati.",
  "tika-abh06t28:31_0": "76.",
  "tika-abh06t28:32_0": "Ākāragahaṇaṁ saññā, sā sañjānanalakkhaṇā;",
  "tika-abh06t28:33_0": "Nimittuppādanarasā, upalakkhāti gayhati.",
  "tika-abh06t28:34_0": "77.",
  "tika-abh06t28:35_0": "Cetanā cittavipphārā, sāyaṁ byāpāralakkhaṇā;",
  "tika-abh06t28:36_0": "Kammantāyūhanarasā, saṁvidhānanti gayhati.",
  "tika-abh06t28:37_0": "78.",
  "tika-abh06t28:38_0": "Ekaggatā avikkhepo, sāvisāhāralakkhaṇā;",
  "tika-abh06t28:39_0": "Sampiṇḍanarasā cittaṁ, samodhānanti gayhati.",
  "tika-abh06t28:40_0": "79.",
  "tika-abh06t28:41_0": "Yāpanaṁ sahajātāna-manupālanalakkhaṇaṁ;",
  "tika-abh06t28:42_0": "Jīvitaṁ jīvanarasaṁ, āyubandhoti gayhati.",
  "tika-abh06t28:43_0": "80.",
  "tika-abh06t28:44_0": "Sāraṇā manasīkāro, samannāhāralakkhaṇo;",
  "tika-abh06t28:45_0": "Saṁyojanaraso citta-paṭipattīti gayhati.",
  "tika-abh06t28:46_0": "81.",
  "tika-abh06t28:47_0": "Saṅkappanalakkhaṇo takko, sahajābhiniropano;",
  "tika-abh06t28:48_0": "Ālambāhananaraso, sannirujjhoti gayhati.",
  "tika-abh06t28:49_0": "82.",
  "tika-abh06t28:50_0": "Vicāro anusandhāno, anumajjanalakkhaṇo;",
  "tika-abh06t28:51_0": "Cittānuyojanaraso, anupekkhāti gayhati.",
  "tika-abh06t28:52_0": "83.",
  "tika-abh06t28:53_0": "Adhimokkho asaṁsappo, susanniṭṭhānalakkhaṇo;",
  "tika-abh06t28:54_0": "Niccalāpādanaraso, daḷhavuttīti gayhati.",
  "tika-abh06t28:55_0": "84.",
  "tika-abh06t28:56_0": "Vīriyaṁ pana vāyāmo, mahussāhanalakkhaṇo;",
  "tika-abh06t28:57_0": "Kiccāsaṁsīdanaraso, upatthambhoti gayhati.",
  "tika-abh06t28:58_0": "85.",
  "tika-abh06t28:59_0": "Ālambatthikatā chando, kattukāmatalakkhaṇo;",
  "tika-abh06t28:60_0": "Ālambaṇesanaraso, hatthādānanti gayhati.",
  "tika-abh06t28:61_0": "86.",
  "tika-abh06t28:62_0": "Sahajātānupharaṇā, sampiyāyanalakkhaṇā;",
  "tika-abh06t28:63_0": "Sampīnanarasā pīti, pāmojjamiti gayhati.",
  "tika-abh06t28:64_0": "87.",
  "tika-abh06t28:65_0": "Cetosaddahanaṁ saddhā, bhūtokappanalakkhaṇā;",
  "tika-abh06t28:66_0": "Hitapakkhandanarasā, adhimuttīti gayhati.",
  "tika-abh06t28:67_0": "88.",
  "tika-abh06t28:68_0": "Asammosā sabhāvesu, sati dhāraṇalakkhaṇā;",
  "tika-abh06t28:69_0": "Dhammāpilāpanarasā, appamādoti gayhati.",
  "tika-abh06t28:70_0": "89.",
  "tika-abh06t28:71_0": "Hirī jegucchā pāpesu, sā harāyanalakkhaṇā;",
  "tika-abh06t28:72_0": "Hīḷasaṁkocanarasā, pāpalajjāti gayhati.",
  "tika-abh06t28:73_0": "90.",
  "tika-abh06t28:74_0": "Pāpasārajjamottappaṁ, ubbeguttāsalakkhaṇaṁ;",
  "tika-abh06t28:75_0": "Bhayasaṅkocanarasaṁ, avissāsoti gayhati.",
  "tika-abh06t28:76_0": "91.",
  "tika-abh06t28:77_0": "Alobho anabhisaṅgo, apariggahalakkhaṇo;",
  "tika-abh06t28:78_0": "Muttappavattanaraso, asaṁsaggoti gayhati.",
  "tika-abh06t28:79_0": "92.",
  "tika-abh06t28:80_0": "Adoso cittasākhalyaṁ, abyāpajjanalakkhaṇo;",
  "tika-abh06t28:81_0": "Saṇhappavattanaraso, sommabhāvoti gayhati.",
  "tika-abh06t28:82_0": "93.",
  "tika-abh06t28:83_0": "Amoho khalitābhāvo, paṭivijjhanalakkhaṇo;",
  "tika-abh06t28:84_0": "Visayobhāsanaraso, paṭibodhoti gayhati.",
  "tika-abh06t28:85_0": "94.",
  "tika-abh06t28:86_0": "Tatramajjhattatopekkhā, samīkaraṇalakkhaṇā;",
  "tika-abh06t28:87_0": "Apakkhapātanarasā, samavāhoti gayhati.",
  "tika-abh06t28:88_0": "95.",
  "tika-abh06t28:89_0": "Passaddhi kāyacittānaṁ, darathābhāvalakkhaṇā;",
  "tika-abh06t28:90_0": "Aparipphandanarasā, sītibhāvoti gayhati.",
  "tika-abh06t28:91_0": "96.",
  "tika-abh06t28:92_0": "Lahutā kāyacittānaṁ, adandhākāralakkhaṇā;",
  "tika-abh06t28:93_0": "Avitthārarasā sallahukavuttīti gayhati.",
  "tika-abh06t28:94_0": "97.",
  "tika-abh06t28:95_0": "Mudutā kāyacittānaṁ, kakkhaḷābhāvalakkhaṇā;",
  "tika-abh06t28:96_0": "Kiccāvirodhanarasā, anukulyanti gayhati.",
  "tika-abh06t28:97_0": "98.",
  "tika-abh06t28:98_0": "Kammaññatā ubhinnampi, alaṁkiccassa lakkhaṇā;",
  "tika-abh06t28:99_0": "Pavattisampattirasā, yogabhāvoti gayhati.",
  "tika-abh06t28:100_0": "99.",
  "tika-abh06t28:101_0": "Tathā pāguññatā dvinnaṁ, visadākāralakkhaṇā;",
  "tika-abh06t28:102_0": "Sukhappavattanarasā, seribhāvoti gayhati.",
  "tika-abh06t28:103_0": "100.",
  "tika-abh06t28:104_0": "Ujutā kāyacittānaṁ, kuṭilābhāvalakkhaṇā;",
  "tika-abh06t28:105_0": "Jimhanimmadanarasā, ujuvuttīti gayhati.",
  "tika-abh06t28:106_0": "101.",
  "tika-abh06t28:107_0": "Sammāvācā vacīsuddhi, vācāsaṁyamalakkhaṇā;",
  "tika-abh06t28:108_0": "Micchāvācoramarasā, vacīvelāti gayhati.",
  "tika-abh06t28:109_0": "102.",
  "tika-abh06t28:110_0": "Sammākammaṁ kriyāsuddhaṁ, sammākaraṇalakkhaṇaṁ;",
  "tika-abh06t28:111_0": "Micchākammoramarasaṁ, kriyāvelāti gayhati.",
  "tika-abh06t28:112_0": "103.",
  "tika-abh06t28:113_0": "Sammājīvo visuddheṭṭhi, alliṭṭhājīvalakkhaṇo;",
  "tika-abh06t28:114_0": "Micchājīvoramaraso, sammāvuttīti gayhati.",
  "tika-abh06t28:115_0": "104.",
  "tika-abh06t28:116_0": "Karuṇā dīnasattesu, dukkhāpanayalakkhaṇā;",
  "tika-abh06t28:117_0": "Sotthitāpatthanarasā, anukampāti gayhati.",
  "tika-abh06t28:118_0": "105.",
  "tika-abh06t28:119_0": "Sukhaṭṭhitesu muditā, anumodanalakkhaṇā;",
  "tika-abh06t28:120_0": "Cetovikāsanarasā, avirodhoti gayhati.",
  "tika-abh06t28:121_0": "106.",
  "tika-abh06t28:122_0": "Cetosārajjanā lobho, apariccāgalakkhaṇo;",
  "tika-abh06t28:123_0": "Ālambagijjhanaraso, abhilaggoti gayhati.",
  "tika-abh06t28:124_0": "107.",
  "tika-abh06t28:125_0": "Cetobyāpajjanaṁ doso, sampadussanalakkhaṇo;",
  "tika-abh06t28:126_0": "Ālambaṇaghātaraso, caṇḍikkamiti gayhati.",
  "tika-abh06t28:127_0": "108.",
  "tika-abh06t28:128_0": "Cetosammuyhanaṁ moho,",
  "tika-abh06t28:129_0": "So sammuyhanalakkhaṇo;",
  "tika-abh06t28:130_0": "Sabhāvacchādanaraso,",
  "tika-abh06t28:131_0": "Andhabhāvoti gayhati.",
  "tika-abh06t28:132_0": "109.",
  "tika-abh06t28:133_0": "Pāpājigucchāhirikaṁ, nillajjākāralakkhaṇaṁ;",
  "tika-abh06t28:134_0": "Pāpopalāpanarasaṁ, malaggāhoti gayhati.",
  "tika-abh06t28:135_0": "110.",
  "tika-abh06t28:136_0": "Asārajjanamanottappamanuttāsanalakkhaṇaṁ ;",
  "tika-abh06t28:137_0": "Pāpapakkhandanarasaṁ, pāgabbhamiti gayhati.",
  "tika-abh06t28:138_0": "111.",
  "tika-abh06t28:139_0": "Diṭṭhi daḷhavipallāso, sā parāmāsalakkhaṇā;",
  "tika-abh06t28:140_0": "Tucchābhinivesanarasā, micchāgāhoti gayhati.",
  "tika-abh06t28:141_0": "112.",
  "tika-abh06t28:142_0": "“Ahasmī”ti maññamāno, so samunnatilakkhaṇo;",
  "tika-abh06t28:143_0": "Ketusampaggaharaso, ahaṁkāroti gayhati.",
  "tika-abh06t28:144_0": "113.",
  "tika-abh06t28:145_0": "Parasampattīsu issā, akkhamākāralakkhaṇā;",
  "tika-abh06t28:146_0": "Cetovikucanarasā, vimukhattanti gayhati.",
  "tika-abh06t28:147_0": "114.",
  "tika-abh06t28:148_0": "Pariggahesu maccheraṁ, sannigūhanalakkhaṇaṁ;",
  "tika-abh06t28:149_0": "Sāmaññāsahanarasaṁ, vevicchamiti gayhati.",
  "tika-abh06t28:150_0": "115.",
  "tika-abh06t28:151_0": "Cetopahananaṁ thīnaṁ, taṁ saṁsīdanalakkhaṇaṁ;",
  "tika-abh06t28:152_0": "Ussāhabhañjanarasaṁ, saṁkhittattanti gayhati.",
  "tika-abh06t28:153_0": "116.",
  "tika-abh06t28:154_0": "Vighāto sahajātānaṁ, middhaṁ mohanalakkhaṇaṁ;",
  "tika-abh06t28:155_0": "Sattisaṁbhañjanarasaṁ, āturattanti gayhati.",
  "tika-abh06t28:156_0": "117.",
  "tika-abh06t28:157_0": "Uddhaccaṁ cittavikkhepo, avūpasamalakkhaṇaṁ;",
  "tika-abh06t28:158_0": "Cetonavaṭṭhānarasaṁ, bhantattamiti gayhati.",
  "tika-abh06t28:159_0": "118.",
  "tika-abh06t28:160_0": "Vippaṭisāro kukkuccamanusocanalakkhaṇaṁ;",
  "tika-abh06t28:161_0": "Attānusocanarasaṁ, pacchātāpoti gayhati.",
  "tika-abh06t28:162_0": "119.",
  "tika-abh06t28:163_0": "Kaṅkhāyanā vicikicchā, asanniṭṭhānalakkhaṇā;",
  "tika-abh06t28:164_0": "Anekagāhanarasā, appatiṭṭhāti gayhati.",
  "tika-abh06t28:165_0": "120.",
  "tika-abh06t28:166_0": "Iccevaṁ lakkhaṇādīhi, vibhāveyya vicakkhaṇo;",
  "tika-abh06t28:167_0": "Tepaññāsasabhāvesu, sabhāvākāralakkhaṇaṁ.",
  "tika-abh06t28:168_0": "121.",
  "tika-abh06t28:169_0": "Lakkhaṇatthakusalā salakkhaṇe,",
  "tika-abh06t28:170_0": "Lakkhaṇatthaparamepi kevalaṁ;",
  "tika-abh06t28:171_0": "Lakkhaṇuggahasukhāya vaṇṇayuṁ,",
  "tika-abh06t28:172_0": "Lakkhaṇādimukhato salakkhaṇaṁ.",
  "tika-abh06t28:173_0": "122.",
  "tika-abh06t28:174_0": "Atthaṁ tamevamanugamma mayettha vutta-",
  "tika-abh06t28:175_0": "Matthānamatthanayanatthamanekadhāpi;",
  "tika-abh06t28:176_0": "Pattheyya mettha vacanatthanayehi ñāṇa-",
  "tika-abh06t28:177_0": "Matthesu buddhavacanatthanayatthikehi.",
  "tika-abh06t28:178_0": "Iti nāmarūpaparicchede lakkhaṇarasupaṭṭhānavibhāgo nāma",
  "tika-abh06t28:179_0": "Dutiyo paricchedo."
}