{
  "anya-e0703n22:0_0": "Tevīsatima pariccheda",
  "anya-e0703n22:1_0": "Yodhalābho",
  "anya-e0703n22:2_0": "1.",
  "anya-e0703n22:3_0": "Balalakkhaṇarūpeti,",
  "anya-e0703n22:4_0": "Tejojavaguṇehi ca;",
  "anya-e0703n22:5_0": "Aggo hutvā mahākāyo,",
  "anya-e0703n22:6_0": "So ca kaṇḍūlavāraṇo.",
  "anya-e0703n22:7_0": "2.",
  "anya-e0703n22:8_0": "Nandīmitto suranimilo, mahāsoṇo goṭṭhayimbaro;",
  "anya-e0703n22:9_0": "Theraputtābhayo bharaṇo, veḷusumano tatheva ca.",
  "anya-e0703n22:10_0": "3.",
  "anya-e0703n22:11_0": "Khañjadevo phussadevo, labhiyya vasabhopi ca;",
  "anya-e0703n22:12_0": "Ete dasa mahāyodhā, tassā’hesuṁ mahabbalā.",
  "anya-e0703n22:13_0": "4.",
  "anya-e0703n22:14_0": "Ahu eḷārarājassa, mitto nāma camūpati;",
  "anya-e0703n22:15_0": "Tassa kammantagāmamhi, pācīnakhaṇḍarājiyā.",
  "anya-e0703n22:16_0": "5.",
  "anya-e0703n22:17_0": "Cittapabbatasāmantā, ahu bhaginiyā suto;",
  "anya-e0703n22:18_0": "Kosohitavatthaguyho, mātulasseva nāmato.",
  "anya-e0703n22:19_0": "6.",
  "anya-e0703n22:20_0": "Dūrampi parisappantaṁ, daharaṁ taṁ kumārakaṁ;",
  "anya-e0703n22:21_0": "Ābajjha nandiyā kaṭyaṁ, nisadamhi abandhisu.",
  "anya-e0703n22:22_0": "7.",
  "anya-e0703n22:23_0": "Nisadaṁ kaḍḍhato tassa, bhūmiyaṁ parisappato;",
  "anya-e0703n22:24_0": "Ummārātikkame nandi, sā chajjati yato tato.",
  "anya-e0703n22:25_0": "8.",
  "anya-e0703n22:26_0": "Nandimittoti ñāyittha, dasanāgabalo ahu;",
  "anya-e0703n22:27_0": "Vuddho nagaramāgamma, so upaṭṭhāsi mātulaṁ.",
  "anya-e0703n22:28_0": "9.",
  "anya-e0703n22:29_0": "Thūpādīsu asakkāraṁ, karonto damiḷe tadā;",
  "anya-e0703n22:30_0": "Ūruṁ akkammapādena, hatthena itaraṁ tuso.",
  "anya-e0703n22:31_0": "10.",
  "anya-e0703n22:32_0": "Gahetvā sampadāletvā, bahikkhapatiṁ thāmavā;",
  "anya-e0703n22:33_0": "Devā antaradhāpenti, tena khittaṁ kaḷevaraṁ.",
  "anya-e0703n22:34_0": "11.",
  "anya-e0703n22:35_0": "Damiḷānaṁ khayaṁ disvā, rañño ārocayiṁ sutaṁ;",
  "anya-e0703n22:36_0": "“Sahoṭṭaṁ gaṇhathetaṁ”ti, vuttaṁ kātuṁ na sakkhisuṁ.",
  "anya-e0703n22:37_0": "12.",
  "anya-e0703n22:38_0": "Cintesi nandimitto so, “evampi karato mama;",
  "anya-e0703n22:39_0": "Janakkhayo kevalañhi, natthi sāsanajotanaṁ.",
  "anya-e0703n22:40_0": "13.",
  "anya-e0703n22:41_0": "Rohaṇe khattiyā santi, pasannaṁ ratanattaye;",
  "anya-e0703n22:42_0": "Tattha katvā rājasevaṁ, gaṇhitvā damiḷe’khile.",
  "anya-e0703n22:43_0": "14.",
  "anya-e0703n22:44_0": "Rajjaṁ datvā khattiyānaṁ, jotessaṁ buddhasāsanaṁ”;",
  "anya-e0703n22:45_0": "Iti gantvā gāmaṇissa, taṁ kumārassa sāvayi.",
  "anya-e0703n22:46_0": "15.",
  "anya-e0703n22:47_0": "Mātuyā mantayitvā so, sakkāraṁ tassa kārayi;",
  "anya-e0703n22:48_0": "Sakkato nandimitto so, yodho vasi tadantike.",
  "anya-e0703n22:49_0": "16.",
  "anya-e0703n22:50_0": "Kākavaṇṇo tissarājā, vāretuṁ damiḷisadā;",
  "anya-e0703n22:51_0": "Mahāgaṅgāya titthesu, rakkhaṁ sabbesu kārayi.",
  "anya-e0703n22:52_0": "17.",
  "anya-e0703n22:53_0": "Ahu dīghābhayo nāma, rañño’ñña bhariyā suto;",
  "anya-e0703n22:54_0": "Kacchakatitthe gaṅgāya, tena rakkhamakārayi.",
  "anya-e0703n22:55_0": "18.",
  "anya-e0703n22:56_0": "So rakkhākaraṇatthāya, samantā yojanadvaye;",
  "anya-e0703n22:57_0": "Mahākulamhā ekekaṁ, puttaṁ āṇāpayi tahiṁ.",
  "anya-e0703n22:58_0": "19.",
  "anya-e0703n22:59_0": "Koṭṭhivāle janapade, gāme khaṇḍakaviṭṭhike;",
  "anya-e0703n22:60_0": "Sattaputto kulapati, saṅgho nāmā’si issaro.",
  "anya-e0703n22:61_0": "20.",
  "anya-e0703n22:62_0": "Tassāpi dhūtaṁ pāhesi, rājaputto sutatthiko;",
  "anya-e0703n22:63_0": "Sattamo nimilo nāma, dasahatthibalo suto.",
  "anya-e0703n22:64_0": "21.",
  "anya-e0703n22:65_0": "Tassa akammasīlattā, khīyantā chapi bhātaro;",
  "anya-e0703n22:66_0": "Rocayuṁ tassa gamanaṁ, na tu mātā pitā pana.",
  "anya-e0703n22:67_0": "22.",
  "anya-e0703n22:68_0": "Kujjhitvā sesabhātūnaṁ, pātoyeva tiyojanaṁ;",
  "anya-e0703n22:69_0": "Gantvā suraggameyeva, rājaputtaṁ apassiso.",
  "anya-e0703n22:70_0": "23.",
  "anya-e0703n22:71_0": "So taṁ vimaṁsanatthāya, dūre kicce niyojayi;",
  "anya-e0703n22:72_0": "Cetiya pabbatā sanne, dvāra maṇḍalagāmake.",
  "anya-e0703n22:73_0": "24.",
  "anya-e0703n22:74_0": "Brāhmaṇo kuṇḍalo nāma, vijja te me sahāyako;",
  "anya-e0703n22:75_0": "Samuddapāre bhaṇḍāni, tassa vijjanti santike.",
  "anya-e0703n22:76_0": "25.",
  "anya-e0703n22:77_0": "Gantvā taṁ tena dinnāni, bhaṇḍakāni idhā’hara;",
  "anya-e0703n22:78_0": "Iti vatvāna bhojetvā, lekhaṁ datvā vissajjayi.",
  "anya-e0703n22:79_0": "26.",
  "anya-e0703n22:80_0": "Tato nava yojanañhi, anurādhapuraṁ idaṁ;",
  "anya-e0703n22:81_0": "Pubbaṇheyeva gantvāna, so taṁ brāhmaṇa maddasa.",
  "anya-e0703n22:82_0": "27.",
  "anya-e0703n22:83_0": "“Nhatvā vāpiyaṁ tāta, ehī”ti āha brāhmaṇo;",
  "anya-e0703n22:84_0": "Idhā’nāgata pubbattā, nhatvāna tissavāpiyaṁ.",
  "anya-e0703n22:85_0": "28.",
  "anya-e0703n22:86_0": "Mahābodhiñca pūjetvā, thūpārāme ca cetiyaṁ;",
  "anya-e0703n22:87_0": "Nagaraṁ pavisitvāna, passitvā sakalaṁ puraṁ.",
  "anya-e0703n22:88_0": "29.",
  "anya-e0703n22:89_0": "Āpaṇā gandhamādāya, uttara dvārato tato;",
  "anya-e0703n22:90_0": "Nikkhammuppala khettamhā, gahetvā uppalāni ca.",
  "anya-e0703n22:91_0": "30.",
  "anya-e0703n22:92_0": "Upāgami brāhmaṇaṁ taṁ, puṭṭho tenā’ha so gatiṁ;",
  "anya-e0703n22:93_0": "Sutvā so brāhmaṇo tassa, pubbāgamamidhāgamaṁ.",
  "anya-e0703n22:94_0": "31.",
  "anya-e0703n22:95_0": "Vimhito cintayī evaṁ, “purisā jānīyo ayaṁ;",
  "anya-e0703n22:96_0": "Sace jāneyya eḷāro, imaṁ hatthe karissati.",
  "anya-e0703n22:97_0": "32.",
  "anya-e0703n22:98_0": "Tasmā’yaṁ damiḷā’sanne, vāsetuṁ neva arahati;",
  "anya-e0703n22:99_0": "Rājaputtassa pituno, santike vāsamarahati”.",
  "anya-e0703n22:100_0": "33.",
  "anya-e0703n22:101_0": "Eva mevaṁ likhitvāna, lekhaṁ tassa samappayi;",
  "anya-e0703n22:102_0": "Puṇṇavaḍḍhana vatthāni, paṇṇākāre bahūpi ca.",
  "anya-e0703n22:103_0": "34.",
  "anya-e0703n22:104_0": "Datvā taṁ bhojayitvā ca, pesesī sakhisantikaṁ;",
  "anya-e0703n22:105_0": "So vaḍḍhamānacchāyāyaṁ, gatvā rājasutanti kaṁ.",
  "anya-e0703n22:106_0": "35.",
  "anya-e0703n22:107_0": "Lekhañca paṇṇākāre ca, rājaputtassa appayi;",
  "anya-e0703n22:108_0": "Tuṭṭho āha “sahassena, pasādetha ima”nti so.",
  "anya-e0703n22:109_0": "36.",
  "anya-e0703n22:110_0": "Issaṁ kariṁsu tassa’ññe, rājaputtassa sevakā;",
  "anya-e0703n22:111_0": "So taṁ dasasahassena, pasādāpesi dārakaṁ.",
  "anya-e0703n22:112_0": "37.",
  "anya-e0703n22:113_0": "Tassa kesaṁ likhāpetvā, gaṅgāyeva nahāpiya;",
  "anya-e0703n22:114_0": "Puṇṇavaḍḍhana vatthayugaṁ, gandhamālañca sundaraṁ;",
  "anya-e0703n22:115_0": "Acchādetvā vilimpetvā, maṇḍayitvā surūpakaṁ.",
  "anya-e0703n22:116_0": "38.",
  "anya-e0703n22:117_0": "Sīsaṁ dukūlapaṭṭena, veṭhayitvā upānayuṁ;",
  "anya-e0703n22:118_0": "Attano parihārena, bhattaṁ tassa adāpayi.",
  "anya-e0703n22:119_0": "39.",
  "anya-e0703n22:120_0": "Attano dasasahassa-agghanasayanaṁ subhaṁ;",
  "anya-e0703n22:121_0": "Sayanatthaṁ adāpesi, tassa yodhassa khattiyo.",
  "anya-e0703n22:122_0": "40.",
  "anya-e0703n22:123_0": "So sabbaṁ ekato katvā, netvā mātāpitantikaṁ;",
  "anya-e0703n22:124_0": "Mātuyā dasasahassaṁ, sayanaṁ pituno adā.",
  "anya-e0703n22:125_0": "41.",
  "anya-e0703n22:126_0": "Taṁyeva rattiṁ āgantvā, rakkhaṭhāne addassayi;",
  "anya-e0703n22:127_0": "Pabhāte rājaputto taṁ, sutvā tuṭṭhamano ahu.",
  "anya-e0703n22:128_0": "42.",
  "anya-e0703n22:129_0": "Datvā paricchadaṁ tassa, parivārajanaṁ tathā;",
  "anya-e0703n22:130_0": "Datvā dasasahassānī, pesesi pitusantikaṁ.",
  "anya-e0703n22:131_0": "43.",
  "anya-e0703n22:132_0": "Yodho dasasahassāni, netvā mātāpitantikaṁ;",
  "anya-e0703n22:133_0": "Tesaṁ datvā kākavaṇṇa-tisso rājā mupāgami.",
  "anya-e0703n22:134_0": "44.",
  "anya-e0703n22:135_0": "So gāmaṇikumārassa, tamappesi mahīpati;",
  "anya-e0703n22:136_0": "Sakkato suranimilo, yodho vasi tadantike.",
  "anya-e0703n22:137_0": "45.",
  "anya-e0703n22:138_0": "Kuṭumbarikaṇṇikāyaṁ,",
  "anya-e0703n22:139_0": "Hundarīvāpi gāmake;",
  "anya-e0703n22:140_0": "Tisassa aṭṭhamo putto,",
  "anya-e0703n22:141_0": "Ahosi soṇa nāmako.",
  "anya-e0703n22:142_0": "46.",
  "anya-e0703n22:143_0": "Sattavassikakālepi, tālagacche aluñci so;",
  "anya-e0703n22:144_0": "Dasa vassikakālamhi, tāle luñcimahabbalo.",
  "anya-e0703n22:145_0": "47.",
  "anya-e0703n22:146_0": "Kāle na so mahāsoṇo,",
  "anya-e0703n22:147_0": "Dasa hatthi balo ahu;",
  "anya-e0703n22:148_0": "Rājā taṁ tādisaṁ sutvā,",
  "anya-e0703n22:149_0": "Gahetvā pitusantikā.",
  "anya-e0703n22:150_0": "48.",
  "anya-e0703n22:151_0": "Gāmaṇissa kumārassa, adāsi posanatthiko;",
  "anya-e0703n22:152_0": "Tena so laddhasakkāro, yodho vasi tadantike.",
  "anya-e0703n22:153_0": "49.",
  "anya-e0703n22:154_0": "Girināme janapade, gāme nicchelaviṭṭhike;",
  "anya-e0703n22:155_0": "Dasahatthibalo āsi, mahānāgassa atrajo.",
  "anya-e0703n22:156_0": "50.",
  "anya-e0703n22:157_0": "Lakuṇṭakasarīrattā, ahu goṭṭhaka nāmako;",
  "anya-e0703n22:158_0": "Karonti keḷiparihāsaṁ, tassa jeṭṭhā cha bhātaro.",
  "anya-e0703n22:159_0": "51.",
  "anya-e0703n22:160_0": "Te gantvā māsakhettatthaṁ, koṭṭayitvā mahāvanaṁ;",
  "anya-e0703n22:161_0": "Tassa bhāgaṁ ṭhapetvāna, gantvā tassa nivedayuṁ.",
  "anya-e0703n22:162_0": "52.",
  "anya-e0703n22:163_0": "So gantvā taṁ khaṇaṁyeva, rukkhe imbarasaññite;",
  "anya-e0703n22:164_0": "Luñcitvāna samaṁ katvā, bhūmiṁ gantvā nivedayi.",
  "anya-e0703n22:165_0": "53.",
  "anya-e0703n22:166_0": "Gantvāna bhātaro tassa, disvā kammanta mabbhutaṁ;",
  "anya-e0703n22:167_0": "Tassa kammaṁ kittayantā, āgacchiṁsu tadantikaṁ.",
  "anya-e0703n22:168_0": "54.",
  "anya-e0703n22:169_0": "Tadupādāya so āsi, goṭṭhayimbaranāmako;",
  "anya-e0703n22:170_0": "Tatheva rājā pāhesi, tambi gāmaṇisantikaṁ.",
  "anya-e0703n22:171_0": "55.",
  "anya-e0703n22:172_0": "Koṭipabbatasāmantā, kittigāmamhi issaro;",
  "anya-e0703n22:173_0": "Rohaṇo nāma gahapati, jātaṁ puttakamattano.",
  "anya-e0703n22:174_0": "56.",
  "anya-e0703n22:175_0": "Samāna nāmaṁ kāresi, goṭṭhakāhayarājino;",
  "anya-e0703n22:176_0": "Dārako so balī āsi, dasadvādasavassiko.",
  "anya-e0703n22:177_0": "57.",
  "anya-e0703n22:178_0": "Asakkuṇeyyapāsāṇe, uddhattuṁ catupañcahi;",
  "anya-e0703n22:179_0": "Kīḷamāno khipi tadā, so kīḷāguḷake viya.",
  "anya-e0703n22:180_0": "58.",
  "anya-e0703n22:181_0": "Tassa soḷasavassassa, pitā gadamakārayi;",
  "anya-e0703n22:182_0": "Aṭṭhatiṁsaṅgulavaṭṭaṁ, soḷasahatthadīghakaṁ.",
  "anya-e0703n22:183_0": "59.",
  "anya-e0703n22:184_0": "Kālānaṁ nāḷikerānaṁ,",
  "anya-e0703n22:185_0": "Khandhe āhacca tāya so;",
  "anya-e0703n22:186_0": "Te pātayitvā teneva,",
  "anya-e0703n22:187_0": "Yo dho so pākaṭo ahu.",
  "anya-e0703n22:188_0": "60.",
  "anya-e0703n22:189_0": "Tatheva rājā pāhesi, tampi gāmaṇisantike;",
  "anya-e0703n22:190_0": "Upaṭṭhāko mahāsumma-therassā’si pitā pana.",
  "anya-e0703n22:191_0": "61.",
  "anya-e0703n22:192_0": "So mahāsummatherassa, dhammaṁ sutvā kuṭumbiko;",
  "anya-e0703n22:193_0": "Sotāpattiphalaṁ patto, vihāre koḷapabbate.",
  "anya-e0703n22:194_0": "62.",
  "anya-e0703n22:195_0": "Sotu sañjātasaṁvego, ārocetvāna rājino;",
  "anya-e0703n22:196_0": "Datvā kuṭumbaṁ puttassa, pabbaji therasantike.",
  "anya-e0703n22:197_0": "63.",
  "anya-e0703n22:198_0": "Bhāvanaṁ anuyuñjitvā, arahattamapāpuṇi;",
  "anya-e0703n22:199_0": "Putto tena’ssa paññāyi, theraputtābhayo iti.",
  "anya-e0703n22:200_0": "64.",
  "anya-e0703n22:201_0": "Kappakandaragāmamhi, kumārassa suto ahu;",
  "anya-e0703n22:202_0": "Bharaṇo nāma so kāle, dasadvādasavassike.",
  "anya-e0703n22:203_0": "65.",
  "anya-e0703n22:204_0": "Dārakehi vanaṁ gantvā’-nubandhitvā sase bahū;",
  "anya-e0703n22:205_0": "Pādena paharitvāna, dvikhaṇḍaṁ bhūmiyaṁ khipi.",
  "anya-e0703n22:206_0": "66.",
  "anya-e0703n22:207_0": "Gāmikehi vanaṁ gantvā, soḷasavassiko pana;",
  "anya-e0703n22:208_0": "Tatheva pātesi lahuṁ, miga gokaṇṇasūkare.",
  "anya-e0703n22:209_0": "67.",
  "anya-e0703n22:210_0": "Bharaṇo so mahāyodho,",
  "anya-e0703n22:211_0": "Teneva pākaṭo ahu;",
  "anya-e0703n22:212_0": "Tatheva rājā vāsesi,",
  "anya-e0703n22:213_0": "Tampi gāmaṇisantike.",
  "anya-e0703n22:214_0": "68.",
  "anya-e0703n22:215_0": "Girigāme janapade, kuṭumbiyaṅgaṇagāmake;",
  "anya-e0703n22:216_0": "Kuṭumpivasabho nāma, ahosi tattha sammato.",
  "anya-e0703n22:217_0": "69.",
  "anya-e0703n22:218_0": "Veḷo janapado tassa, sumano giribhojako;",
  "anya-e0703n22:219_0": "Sahāyassa sute jāte, paṇṇākārapurassarā.",
  "anya-e0703n22:220_0": "70.",
  "anya-e0703n22:221_0": "Gantvā ubho sakaṁ nāmaṁ, dārakassa akārayuṁ;",
  "anya-e0703n22:222_0": "Taṁ vuddhaṁ attano gehe, vāsesi siribhojako.",
  "anya-e0703n22:223_0": "71.",
  "anya-e0703n22:224_0": "Tasse’ko sindhavo posaṁ, kañcinā rohituṁ adā;",
  "anya-e0703n22:225_0": "Disvā tu veḷusumanaṁ, ayaṁ arohako mama.",
  "anya-e0703n22:226_0": "72.",
  "anya-e0703n22:227_0": "Anurūpo’ti cintetvā,",
  "anya-e0703n22:228_0": "Pahaṭṭho hesitaṁ akā;",
  "anya-e0703n22:229_0": "Taṁ ñatvā bhojako “assaṁ,",
  "anya-e0703n22:230_0": "Ārohā”ti tamāhaso.",
  "anya-e0703n22:231_0": "73.",
  "anya-e0703n22:232_0": "So assaṁ āruhitvā taṁ, sīghaṁ dhāvayi maṇḍale;",
  "anya-e0703n22:233_0": "Maṇḍale sakale asso, ekābaddho adissi so.",
  "anya-e0703n22:234_0": "74.",
  "anya-e0703n22:235_0": "Nisīdi dhāvato ca’ssa, vassahāro’va piṭṭhiyaṁ;",
  "anya-e0703n22:236_0": "Mocetipi uttariyaṁ, bandhatipi anādaro.",
  "anya-e0703n22:237_0": "75.",
  "anya-e0703n22:238_0": "Taṁ disvā parisā sabbā, ukkuṭṭhiṁ sampavattayi;",
  "anya-e0703n22:239_0": "Datvā dasasahassāni, tassa so giribhojako.",
  "anya-e0703n22:240_0": "76.",
  "anya-e0703n22:241_0": "Rājānucchaviko’yaṁti, haṭṭho rañño adāsi taṁ;",
  "anya-e0703n22:242_0": "Rājā taṁ veḷusumanaṁ, attanoyeva santike.",
  "anya-e0703n22:243_0": "77.",
  "anya-e0703n22:244_0": "Kāretvā tassa sakkāraṁ, vāsesi bahumānayaṁ;",
  "anya-e0703n22:245_0": "Nakulanagarakaṇṇikāyaṁ, gāme mahinda doṇike.",
  "anya-e0703n22:246_0": "78.",
  "anya-e0703n22:247_0": "Abhayassa’ntime putto, devonāmā’si thāmavā;",
  "anya-e0703n22:248_0": "Īsakaṁ pana khañjattā, khañjadevoti taṁ viduṁ.",
  "anya-e0703n22:249_0": "79.",
  "anya-e0703n22:250_0": "Migamaṁ gāmavāsīhi, saha gantvāna so tadā;",
  "anya-e0703n22:251_0": "Mahise anubandhitvā, mahante uṭṭhituṭṭhite.",
  "anya-e0703n22:252_0": "80.",
  "anya-e0703n22:253_0": "Hatthena pāde gaṇhitvā, bhametvā sīsamatthake;",
  "anya-e0703n22:254_0": "Asumha bhūmiṁ cuṇṇeti, tesaṁ aṭṭhīni māṇavo.",
  "anya-e0703n22:255_0": "81.",
  "anya-e0703n22:256_0": "Taṁ pavattiṁ suṇitvāva, khañjadevaṁ mahīpati;",
  "anya-e0703n22:257_0": "Vāsesi āharāpetvā, gāmaṇisse’va santike.",
  "anya-e0703n22:258_0": "82.",
  "anya-e0703n22:259_0": "Cittalapabbatā’sanne, gāme kapiṭṭhanāmake;",
  "anya-e0703n22:260_0": "Uppalassa suto āsi, phussadevoti nāmako.",
  "anya-e0703n22:261_0": "83.",
  "anya-e0703n22:262_0": "Gantvā saha kumārehi, vihāraṁ so kumārako;",
  "anya-e0703n22:263_0": "Bodhiyā pūjitaṁ saṅkhaṁ, ādāya dhamithāmasā.",
  "anya-e0703n22:264_0": "84.",
  "anya-e0703n22:265_0": "Asanīpātasaddova, saddo tassa mahā ahu;",
  "anya-e0703n22:266_0": "Ummattā viya āsuṁ te, bhītā sabbepi dārakā.",
  "anya-e0703n22:267_0": "85.",
  "anya-e0703n22:268_0": "Tena so āsi ummāda-phussa devoti pākaṭo;",
  "anya-e0703n22:269_0": "Dhanusippaṁ akāresi, tassa vaṁsāgataṁ pitā.",
  "anya-e0703n22:270_0": "86.",
  "anya-e0703n22:271_0": "Saddavedhi vijjuvedhī, vālavedhī ca so ahu;",
  "anya-e0703n22:272_0": "Vālukāpuṇṇasakaṭaṁ, baddhadhammasataṁ tathā.",
  "anya-e0703n22:273_0": "87.",
  "anya-e0703n22:274_0": "Asano dumbaramayaṁ, aṭṭhasoḷasaaṅgulaṁ;",
  "anya-e0703n22:275_0": "Tathā ayo lohamayaṁ, paṭṭaṁdi caturaṅgali.",
  "anya-e0703n22:276_0": "88.",
  "anya-e0703n22:277_0": "Nibbedhayatikaṇṇena, kaṇḍo tena visajjito;",
  "anya-e0703n22:278_0": "Thale aṭṭhusabhaṁ yāti, jale tu usabhaṁ pana.",
  "anya-e0703n22:279_0": "89.",
  "anya-e0703n22:280_0": "Taṁ suṇitvā mahārājā, pavattiṁ pitusantikā;",
  "anya-e0703n22:281_0": "Tampi āṇāpayitvāna, gāmaṇimhi avāsayi.",
  "anya-e0703n22:282_0": "90.",
  "anya-e0703n22:283_0": "Tulādhāranagāsanne, vihāravāpi gāmake;",
  "anya-e0703n22:284_0": "Mattakuṭumbissa suto, ahu vasabhanāmako.",
  "anya-e0703n22:285_0": "91.",
  "anya-e0703n22:286_0": "Taṁ sujātasarīrattā, labhiya vasabhaṁ viduṁ;",
  "anya-e0703n22:287_0": "So vīsativassuddesamhi, mahākāyabalo ahu.",
  "anya-e0703n22:288_0": "92.",
  "anya-e0703n22:289_0": "Ādāya so katipayo, puriseyeva ārabhi;",
  "anya-e0703n22:290_0": "Khettatthiko mahāvāpiṁ, karonto taṁ mahabbalo.",
  "anya-e0703n22:291_0": "93.",
  "anya-e0703n22:292_0": "Dasahi dvādasahi vā, vahitabbe dhurehipi;",
  "anya-e0703n22:293_0": "Vahanto paṁsupiṇḍe so, lahuṁ vāpiṁ samāpayi.",
  "anya-e0703n22:294_0": "94.",
  "anya-e0703n22:295_0": "Tena so pākaṭo āsi, tampi ādāya bhūmipo;",
  "anya-e0703n22:296_0": "Datvā taṁ tassa sakkāraṁ, gāmaṇissa adāsi taṁ.",
  "anya-e0703n22:297_0": "95.",
  "anya-e0703n22:298_0": "Vasabhodakavāroti, kaṁ khettaṁ pākaṭaṁ ahu;",
  "anya-e0703n22:299_0": "Evaṁ labhiyāvasabho, vasi gāmaṇisantike.",
  "anya-e0703n22:300_0": "96.",
  "anya-e0703n22:301_0": "Mahāyodhānametesaṁ, dasannampi mahipati;",
  "anya-e0703n22:302_0": "Puttassa sakkārasamaṁ, sakkāraṁ kārayi tadā.",
  "anya-e0703n22:303_0": "97.",
  "anya-e0703n22:304_0": "Āmantetvā mahāyodhe, dasāpi ca disampati;",
  "anya-e0703n22:305_0": "“Yodhe dasadase’keko, esathā’ti udāhari.",
  "anya-e0703n22:306_0": "98.",
  "anya-e0703n22:307_0": "Te tathevā’nayuṁ yodhe, tesampāha mahīpati;",
  "anya-e0703n22:308_0": "Tassa yodhasahassāpi, tatheva pariyesituṁ.",
  "anya-e0703n22:309_0": "99.",
  "anya-e0703n22:310_0": "Tathā tepā’nayuṁ yodhe, tesampāhaṁ mahīpati;",
  "anya-e0703n22:311_0": "Punayodhasahassassa, tatheva pariyesituṁ.",
  "anya-e0703n22:312_0": "100.",
  "anya-e0703n22:313_0": "Tathā tepā’nayuṁ yodhe, sabbe sampiṇḍitā tu te;",
  "anya-e0703n22:314_0": "Ekādasasahassāni, yodhāsataṁ tathā dasa.",
  "anya-e0703n22:315_0": "101.",
  "anya-e0703n22:316_0": "Sabbe te laddhasakkārā, bhūmipālena sabbadā;",
  "anya-e0703n22:317_0": "Gāmaṇiṁ rājaputtaṁ taṁ, vasiṁsu parivāriya.",
  "anya-e0703n22:318_0": "102.",
  "anya-e0703n22:319_0": "Iti sucaritajātabbhutaṁ,",
  "anya-e0703n22:320_0": "Suṇiya naro matimā sukhattiko;",
  "anya-e0703n22:321_0": "Akusalapathato parammukho,",
  "anya-e0703n22:322_0": "Kusalapathe’bhirameyya sabbadāti.",
  "anya-e0703n22:323_0": "Sujanappasādasaṁvegatthāya kate mahāvaṁse",
  "anya-e0703n22:324_0": "Yodhalābho nāma",
  "anya-e0703n22:325_0": "Tevīsatimo paricchedo."
}