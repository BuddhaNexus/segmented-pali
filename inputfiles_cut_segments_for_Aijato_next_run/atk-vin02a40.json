{
  "atk-vin02a40:0_0": "Namo tassa bhagavato arahato sammāsambuddhassa",
  "atk-vin02a40:1_0": "Vinayapiṭake",
  "atk-vin02a40:2_0": "Parivāra-aṭṭhakathā",
  "atk-vin02a40:3_0": "Soḷasamahāvāro",
  "atk-vin02a40:4_0": "Paññattivāravaṇṇanā",
  "atk-vin02a40:5_0": "Visuddhaparivārassa, parivāroti sāsane;",
  "atk-vin02a40:6_0": "Dhammakkhandhasarīrassa, khandhakānaṁ anantarā.",
  "atk-vin02a40:7_0": "Saṅgahaṁ yo samāruḷho, tassa pubbāgataṁ nayaṁ;",
  "atk-vin02a40:8_0": "Hitvā dāni karissāmi, anuttānatthavaṇṇanaṁ.",
  "atk-vin02a40:9_0": "1.",
  "atk-vin02a40:9_1": "Tattha yaṁ tena bhagavatā…pe…",
  "atk-vin02a40:9_2": "paññattanti ādinayappavattāya tāva pucchāya ayaṁ saṅkhepattho –",
  "atk-vin02a40:9_3": "yo so bhagavā sāsanassa ciraṭṭhitikatthaṁ dhammasenāpatinā saddhammagāravabahumānavegasamussitaṁ añjaliṁ sirasmiṁ patiṭṭhāpetvā yācito dasa atthavase paṭicca vinayapaññattiṁ paññapesi, tena bhagavatā tassa tassa sikkhāpadassa paññattikālaṁ jānatā, tassā tassā sikkhāpadapaññattiyā dasa atthavase passatā;",
  "atk-vin02a40:9_4": "apica pubbenivāsādīhi jānatā, dibbena cakkhunā passatā, tīhi vijjāhi chahi vā pana abhiññāhi jānatā, sabbattha appaṭihatena samantacakkhunā passatā, sabbadhammajānanasamatthāya paññāya jānatā, sabbasattānaṁ cakkhuvisayātītāni tirokuṭṭādigatāni cāpi rūpāni ativisuddhena maṁsacakkhunā ca passatā, attahitasādhikāya samādhipadaṭṭhānāya paṭivedhapaññāya jānatā, parahitasādhikāya karuṇāpadaṭṭhānāya desanāpaññāya passatā, arahatā sammāsambuddhena “yaṁ paṭhamaṁ pārājikaṁ paññattaṁ, taṁ kattha paññattaṁ, kaṁ ārabbha paññattaṁ, kismiṁ vatthusmiṁ paññattaṁ, atthi tattha paññatti…pe…",
  "atk-vin02a40:9_5": "kenābhata”nti.",
  "atk-vin02a40:10_0": "2.",
  "atk-vin02a40:10_1": "Pucchāvissajjane pana “yaṁ tena bhagavatā jānatā passatā arahatā sammāsambuddhena paṭhamaṁ pārājika”nti idaṁ kevalaṁ pucchāya āgatassa ādipadassa paccuddharaṇamattameva, “kattha paññattanti vesāliyā paññattaṁ;",
  "atk-vin02a40:10_2": "kaṁ ārabbhāti sudinnaṁ kalandaputtaṁ ārabbhā”ti evamādinā pana nayena punapi ettha ekekaṁ padaṁ pucchitvāva vissajjitaṁ.",
  "atk-vin02a40:10_3": "Ekā paññattīti “yo pana bhikkhu methunaṁ dhammaṁ paṭiseveyya pārājiko hoti asaṁvāso”ti ayaṁ ekā paññatti.",
  "atk-vin02a40:10_4": "Dve anupaññattiyoti “antamaso tiracchānagatāyapī”ti ca, “sikkhaṁ apaccakkhāyā”ti ca makkaṭivajjiputtakavatthūnaṁ vasena vuttā –",
  "atk-vin02a40:10_5": "imā dve anupaññattiyo.",
  "atk-vin02a40:10_6": "Ettāvatā “atthi tattha paññatti anupaññatti anuppannapaññattī”ti imissā pucchāya dve koṭṭhāsā vissajjitā honti.",
  "atk-vin02a40:10_7": "Tatiyaṁ vissajjetuṁ pana “anuppannapaññatti tasmiṁ natthī”ti vuttaṁ.",
  "atk-vin02a40:10_8": "Ayañhi anuppannapaññatti nāma anuppanne dose paññattā;",
  "atk-vin02a40:10_9": "sā aṭṭhagarudhammavasena bhikkhunīnaṁyeva āgatā, aññatra natthi.",
  "atk-vin02a40:10_10": "Tasmā vuttaṁ “anuppannapaññatti tasmiṁ natthī”ti.",
  "atk-vin02a40:10_11": "Sabbatthapaññattīti majjhimadese ceva paccantimajanapadesu ca sabbatthapaññatti.",
  "atk-vin02a40:10_12": "Vinayadharapañcamena gaṇena “upasampadā, guṇaṅguṇūpāhanā, dhuvanahānaṁ, cammattharaṇa”nti imāni hi cattāri sikkhāpadāni majjhimadeseyeva paññatti.",
  "atk-vin02a40:10_13": "Ettheva etehi āpatti hoti, na paccantimajanapadesu.",
  "atk-vin02a40:10_14": "Sesāni sabbāneva sabbatthapaññatti nāma.",
  "atk-vin02a40:11_0": "Sādhāraṇapaññattīti bhikkhūnañceva bhikkhunīnañca sādhāraṇapaññatti;",
  "atk-vin02a40:11_1": "suddhabhikkhūnameva hi suddhabhikkhunīnaṁ vā paññattaṁ sikkhāpadaṁ asādhāraṇapaññatti nāma hoti.",
  "atk-vin02a40:11_2": "Idaṁ pana bhikkhuṁ ārabbha uppanne vatthusmiṁ “yā pana bhikkhunī chandaso methunaṁ dhammaṁ paṭiseveyya, antamaso tiracchānagatenapi pārājikā hoti asaṁvāsā”ti bhikkhunīnampi paññattaṁ, vinītakathāmattameva hi tāsaṁ natthi, sikkhāpadaṁ pana atthi, tena vuttaṁ “sādhāraṇapaññattī”ti.",
  "atk-vin02a40:11_3": "Ubhatopaññattiyampi eseva nayo.",
  "atk-vin02a40:11_4": "Byañjanamattameva hi ettha nānaṁ, bhikkhūnaṁ bhikkhunīnampi sādhāraṇattā sādhāraṇapaññatti, ubhinnampi paññattattā ubhatopaññattīti.",
  "atk-vin02a40:11_5": "Atthe pana bhedo natthi.",
  "atk-vin02a40:12_0": "Nidānogadhanti “yassa siyā āpatti so āvikareyyā”ti ettha sabbāpattīnaṁ anupaviṭṭhattā nidānogadhaṁ;",
  "atk-vin02a40:12_1": "nidāne anupaviṭṭhanti attho.",
  "atk-vin02a40:12_2": "Dutiyena uddesenāti nidānogadhaṁ nidānapariyāpannampi samānaṁ “tatrime cattāro pārājikā dhammā”tiādinā dutiyeneva uddesena uddesaṁ āgacchati.",
  "atk-vin02a40:12_3": "Catunnaṁ vipattīnanti sīlavipattiādīnaṁ.",
  "atk-vin02a40:12_4": "Paṭhamā hi dve āpattikkhandhā sīlavipatti nāma, avasesā pañca ācāravipatti nāma.",
  "atk-vin02a40:12_5": "Micchādiṭṭhi ca antaggāhikadiṭṭhi ca diṭṭhivipatti nāma, ājīvahetu paññattāni cha sikkhāpadāni ājīvavipatti nāma.",
  "atk-vin02a40:12_6": "Iti imāsaṁ catunnaṁ vipattīnaṁ idaṁ pārājikaṁ sīlavipatti nāma hoti.",
  "atk-vin02a40:13_0": "Ekena samuṭṭhānenāti dvaṅgikena ekena samuṭṭhānena.",
  "atk-vin02a40:13_1": "Ettha hi cittaṁ aṅgaṁ hoti, kāyena pana āpattiṁ āpajjati.",
  "atk-vin02a40:13_2": "Tena vuttaṁ “kāyato ca cittato ca samuṭṭhātī”ti.",
  "atk-vin02a40:13_3": "Dvīhi samathehi sammatīti “āpannosī”ti sammukhā pucchiyamāno “āma āpannomhī”ti paṭijānāti, tāvadeva bhaṇḍanakalahaviggahā vūpasantā honti, sakkā ca hoti taṁ puggalaṁ apanetvā uposatho vā pavāraṇā vā kātuṁ.",
  "atk-vin02a40:13_4": "Iti sammukhāvinayena ca paṭiññātakaraṇena cāti dvīhi samathehi sammati, na ca tappaccayā koci upaddavo hoti.",
  "atk-vin02a40:13_5": "Yaṁ pana upari paññattivagge “na katamena samathena sammatī”ti vuttaṁ, taṁ samathaṁ otāretvā anāpatti kātuṁ na sakkāti imamatthaṁ sandhāya vuttaṁ.",
  "atk-vin02a40:14_0": "Paññatti vinayoti “yo pana bhikkhū”tiādinā nayena vuttamātikā paññatti vinayoti attho.",
  "atk-vin02a40:14_1": "Vibhattīti padabhājanaṁ vuccati;",
  "atk-vin02a40:14_2": "vibhattīti hi vibhaṅgassevetaṁ nāmaṁ.",
  "atk-vin02a40:14_3": "Asaṁvaroti vītikkamo.",
  "atk-vin02a40:14_4": "Saṁvaroti avītikkamo.",
  "atk-vin02a40:14_5": "Yesaṁ vattatīti yesaṁ vinayapiṭakañca aṭṭhakathā ca sabbā paguṇāti attho.",
  "atk-vin02a40:14_6": "Te dhārentīti te etaṁ paṭhamapārājikaṁ pāḷito ca atthato ca dhārenti;",
  "atk-vin02a40:14_7": "na hi sakkā sabbaṁ vinayapiṭakaṁ ajānantena etassa attho jānitunti.",
  "atk-vin02a40:14_8": "Kenābhatanti idaṁ paṭhamapārājikaṁ pāḷivasena ca atthavasena ca yāva ajjatanakālaṁ kena ānītanti.",
  "atk-vin02a40:14_9": "Paramparābhatanti paramparāya ānītaṁ.",
  "atk-vin02a40:15_0": "3.",
  "atk-vin02a40:15_1": "Idāni yāya paramparāya ānītaṁ, taṁ dassetuṁ “upāli dāsako cevā”tiādinā nayena porāṇakehi mahātherehi gāthāyo ṭhapitā.",
  "atk-vin02a40:15_2": "Tattha yaṁ vattabbaṁ, taṁ nidānavaṇṇanāyameva vuttaṁ.",
  "atk-vin02a40:15_3": "Iminā nayena dutiyapārājikādipucchāvissajjanesupi vinicchayo veditabboti.",
  "atk-vin02a40:16_0": "Mahāvibhaṅge paññattivāravaṇṇanā niṭṭhitā.",
  "atk-vin02a40:17_0": "Katāpattivārādivaṇṇanā",
  "atk-vin02a40:18_0": "157.",
  "atk-vin02a40:18_1": "Ito paraṁ “methunaṁ dhammaṁ paṭisevanto kati āpattiyo āpajjatī”ti ādippabhedo katāpattivāro, “methunaṁ dhammaṁ paṭisevantassa āpattiyo catunnaṁ vipattīnaṁ kati vipattiyo bhajantī”ti ādippabhedo vipattivāro, “methunaṁ dhammaṁ paṭisevantassa āpattiyo sattannaṁ āpattikkhandhānaṁ katihi āpattikkhandhehi saṅgahitā”ti ādippabhedo saṅgahavāro, “methunaṁ dhammaṁ paṭisevantassa āpattiyo channaṁ āpattisamuṭṭhānānaṁ katihi samuṭṭhānehi samuṭṭhahantī”ti ādippabhedo samuṭṭhānavāro, “methunaṁ dhammaṁ paṭisevantassa āpattiyo catunnaṁ adhikaraṇānaṁ katamaṁ adhikaraṇa”nti ādippabhedo adhikaraṇavāro, “methunaṁ dhammaṁ paṭisevantassa āpattiyo sattannaṁ samathānaṁ katihi samathehi sammantī”ti ādippabhedo samathavāro, tadanantaro samuccayavāro cāti ime satta vārā uttānatthā eva.",
  "atk-vin02a40:19_0": "188.",
  "atk-vin02a40:19_1": "Tato paraṁ “methunaṁ dhammaṁ paṭisevanapaccayā pārājikaṁ kattha paññatta”ntiādinā nayena puna paccayavasena eko paññattivāro, tassa vasena purimasadisā eva katāpattivārādayo satta vārāti evaṁ aparepi aṭṭha vārā vuttā, tepi uttānatthā eva.",
  "atk-vin02a40:19_2": "Iti ime aṭṭha, purimā aṭṭhāti mahāvibhaṅge soḷasa vārā dassitā.",
  "atk-vin02a40:19_3": "Tato paraṁ teneva nayena bhikkhunivibhaṅgepi soḷasa vārā āgatāti evamime ubhatovibhaṅge dvattiṁsa vārā pāḷinayeneva veditabbā.",
  "atk-vin02a40:19_4": "Na hettha kiñci pubbe avinicchitaṁ nāma atthi.",
  "atk-vin02a40:20_0": "Mahāvibhaṅge ca bhikkhunivibhaṅge ca",
  "atk-vin02a40:21_0": "Soḷasamahāvāravaṇṇanā niṭṭhitā."
}