{
  "atk-s0402a33:0_0": "(15) 5. Maṅgalavaggo",
  "atk-s0402a33:1_0": "1-9. Akusalasuttādivaṇṇanā",
  "atk-s0402a33:2_0": "147-155.",
  "atk-s0402a33:2_1": "Pañcamassa paṭhame yathābhataṁ nikkhittoti yathā ānetvā ṭhapito.",
  "atk-s0402a33:2_2": "Dutiye sāvajjenāti sadosena.",
  "atk-s0402a33:2_3": "Tatiye visamenāti sapakkhalanena.",
  "atk-s0402a33:2_4": "Samenāti apakkhalanena.",
  "atk-s0402a33:2_5": "Catutthe asucināti gūthasadisena aparisuddhena amejjhena.",
  "atk-s0402a33:2_6": "Sucināti parisuddhena mejjhena.",
  "atk-s0402a33:2_7": "Pañcamādīni uttānāneva.",
  "atk-s0402a33:3_0": "10. Pubbaṇhasuttavaṇṇanā",
  "atk-s0402a33:4_0": "156.",
  "atk-s0402a33:4_1": "Dasame sunakkhattantiādīsu yasmiṁ divase tayo sucaritadhammā pūritā honti, so divaso laddhanakkhattayogo nāma, tenassa sadā sunakkhattaṁ nāma hotīti vuccati.",
  "atk-s0402a33:4_2": "Sveva divaso katamaṅgalo nāma hoti, tenassa sadā sumaṅgalanti vuccati.",
  "atk-s0402a33:4_3": "Pabhātampissa sadā suppabhātameva, sayanato uṭṭhānampi suhuṭṭhitameva, khaṇopi sukkhaṇova, muhuttopi sumuhuttova.",
  "atk-s0402a33:4_4": "Ettha ca dasaccharapamāṇo kālo khaṇo nāma, tena khaṇena dasakkhaṇo kālo layo nāma, tena layena ca dasalayo kālo khaṇalayo nāma, tena dasaguṇo muhutto nāma, tena dasaguṇo khaṇamuhutto nāmāti ayaṁ vibhāgo veditabbo.",
  "atk-s0402a33:4_5": "Suyiṭṭhaṁ brahmacārisūti yasmiṁ divase tīṇi sucaritāni pūritāni, tadāssa seṭṭhacārīsu dinnadānaṁ suyiṭṭhaṁ nāma hoti.",
  "atk-s0402a33:4_6": "Padakkhiṇaṁ kāyakammanti taṁ divasaṁ tena kataṁ kāyakammaṁ vaḍḍhikāyakammaṁ nāma hoti.",
  "atk-s0402a33:4_7": "Sesapadesupi eseva nayo.",
  "atk-s0402a33:4_8": "Padakkhiṇāni katvānāti vaḍḍhiyuttāni kāyakammādīni katvā.",
  "atk-s0402a33:4_9": "Labhantatthe padakkhiṇeti padakkhiṇe vaḍḍhiattheyeva labhati.",
  "atk-s0402a33:4_10": "Sesaṁ uttānamevāti.",
  "atk-s0402a33:5_0": "Maṅgalavaggo pañcamo.",
  "atk-s0402a33:6_0": "Tatiyapaṇṇāsakaṁ niṭṭhitaṁ."
}