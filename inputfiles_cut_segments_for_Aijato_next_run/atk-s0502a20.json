{
  "atk-s0502a20:0_0": "20. Maggavaggo",
  "atk-s0502a20:1_0": "1. Pañcasatabhikkhuvatthu",
  "atk-s0502a20:2_0": "Maggānaṭṭhaṅgikoti imaṁ dhammadesanaṁ satthā jetavane viharanto pañcasate bhikkhū ārabbha kathesi.",
  "atk-s0502a20:3_0": "Te kira satthari janapadacārikaṁ caritvā puna sāvatthiṁ āgate upaṭṭhānasālāya nisīditvā “asukagāmato asukagāmassa maggo samo, asukagāmassa maggo visamo, sasakkharo, asakkharo”tiādinā nayena attano vicaritamaggaṁ ārabbha maggakathaṁ kathesuṁ.",
  "atk-s0502a20:3_1": "Satthā tesaṁ arahattassūpanissayaṁ disvā taṁ ṭhānaṁ āgantvā paññattāsane nisinno “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte, “bhikkhave, ayaṁ bāhirakamaggo, bhikkhunā nāma ariyamagge kammaṁ kātuṁ vaṭṭati, evañhi karonto bhikkhu sabbadukkhā pamuccatī”ti vatvā imā gāthā abhāsi –",
  "atk-s0502a20:4_0": "273.",
  "atk-s0502a20:5_0": "“Maggānaṭṭhaṅgiko seṭṭho, saccānaṁ caturo padā;",
  "atk-s0502a20:6_0": "Virāgo seṭṭho dhammānaṁ, dvipadānañca cakkhumā.",
  "atk-s0502a20:7_0": "274.",
  "atk-s0502a20:8_0": "“Eseva maggo natthañño, dassanassa visuddhiyā;",
  "atk-s0502a20:9_0": "Etañhi tumhe paṭipajjatha, mārassetaṁ pamohanaṁ.",
  "atk-s0502a20:10_0": "275.",
  "atk-s0502a20:11_0": "“Etañhi tumhe paṭipannā, dukkhassantaṁ karissatha;",
  "atk-s0502a20:12_0": "Akkhāto vo mayā maggo, aññāya sallakantanaṁ.",
  "atk-s0502a20:13_0": "276.",
  "atk-s0502a20:14_0": "“Tumhehi kiccamātappaṁ, akkhātāro tathāgatā;",
  "atk-s0502a20:15_0": "Paṭipannā pamokkhanti, jhāyino mārabandhanā”ti.",
  "atk-s0502a20:16_0": "Tattha maggānaṭṭhaṅgikoti jaṅghamaggādayo vā hontu dvāsaṭṭhi diṭṭhigatamaggā vā, tesaṁ sabbesampi maggānaṁ sammādiṭṭhiādīhi aṭṭhahi aṅgehi micchādiṭṭhiādīnaṁ aṭṭhannaṁ pahānaṁ karonto nirodhaṁ ārammaṇaṁ katvā catūsupi saccesu dukkhaparijānanādikiccaṁ sādhayamāno aṭṭhaṅgiko maggo seṭṭho uttamo.",
  "atk-s0502a20:16_1": "Saccānaṁ caturo padāti “saccaṁ bhaṇe na kujjheyyā”ti āgataṁ vacīsaccaṁ vā hotu, “sacco brāhmaṇo sacco khattiyo”tiādibhedaṁ sammutisaccaṁ vā “idameva saccaṁ moghamañña”nti diṭṭhisaccaṁ vā “dukkhaṁ ariyasacca”ntiādibhedaṁ paramatthasaccaṁ vā hotu, sabbesampi imesaṁ saccānaṁ parijānitabbaṭṭhena sacchikātabbaṭṭhena pahātabbaṭṭhena bhāvetabbaṭṭhena ekapaṭivedhaṭṭhena ca tathapaṭivedhaṭṭhena ca dukkhaṁ ariyasaccantiādayo caturo padā seṭṭhā nāma.",
  "atk-s0502a20:16_2": "Virāgo seṭṭho dhammānanti “yāvatā, bhikkhave, dhammā saṅkhatā vā asaṅkhatā vā, virāgo tesaṁ aggamakkhāyatī”ti vacanato sabbadhammānaṁ nibbānasaṅkhāto virāgo seṭṭho.",
  "atk-s0502a20:16_3": "Dvipadānañca cakkhumāti sabbesaṁ devamanussādibhedānaṁ dvipadānaṁ pañcahi cakkhūhi cakkhumā tathāgatova seṭṭho.",
  "atk-s0502a20:16_4": "Ca-saddo sampiṇḍanattho, arūpadhamme sampiṇḍeti.",
  "atk-s0502a20:16_5": "Tasmā arūpadhammānampi tathāgato seṭṭho uttamo.",
  "atk-s0502a20:17_0": "Dassanassa visuddhiyāti maggaphaladassanassa visuddhatthaṁ yo mayā “seṭṭho”ti vutto, esova maggo, natthañño.",
  "atk-s0502a20:17_1": "Etañhi tumheti tasmā tumhe etameva paṭipajjatha.",
  "atk-s0502a20:17_2": "Mārassetaṁ pamohananti etaṁ māramohanaṁ māramanthananti vuccati.",
  "atk-s0502a20:17_3": "Dukkhassantanti sakalassapi vaṭṭadukkhassa antaṁ paricchedaṁ karissathāti attho.",
  "atk-s0502a20:17_4": "Aññāya sallakantananti rāgasallādīnaṁ kantanaṁ nimmathanaṁ abbūhaṇaṁ etaṁ maggaṁ, mayā vinā anussavādīhi attapaccakkhato ñatvāva ayaṁ maggo akkhāto, idāni tumhehi kilesānaṁ ātāpanena “ātappa”nti saṅkhaṁ gataṁ tassa adhigamatthāya sammappadhānavīriyaṁ kiccaṁ karaṇīyaṁ.",
  "atk-s0502a20:17_5": "Kevalañhi akkhātārova tathāgatā.",
  "atk-s0502a20:17_6": "Tasmā tehi akkhātavasena ye paṭipannā dvīhi jhānehi jhāyino, te tebhūmakavaṭṭasaṅkhātā mārabandhanā pamokkhantīti attho.",
  "atk-s0502a20:18_0": "Desanāvasāne te bhikkhū arahatte patiṭṭhahiṁsu, sampattānampi sātthikā dhammadesanā ahosīti.",
  "atk-s0502a20:19_0": "Pañcasatabhikkhuvatthu paṭhamaṁ.",
  "atk-s0502a20:20_0": "2. Aniccalakkhaṇavatthu",
  "atk-s0502a20:21_0": "Sabbesaṅkhārā aniccāti imaṁ dhammadesanaṁ satthā jetavane viharanto pañcasate bhikkhū ārabbha kathesi.",
  "atk-s0502a20:22_0": "Te kira satthu santike kammaṭṭhānaṁ gahetvā gantvā araññe vāyamantāpi arahattaṁ appatvā “visesetvā kammaṭṭhānaṁ uggaṇhissāmā”ti satthu santikaṁ āgamiṁsu.",
  "atk-s0502a20:22_1": "Satthā “kiṁ nu kho imesaṁ sappāya”nti vīmaṁsanto “ime kassapabuddhakāle vīsati vassasahassāni aniccalakkhaṇe anuyuñjiṁsu, tasmā aniccalakkhaṇeneva tesaṁ ekaṁ gāthaṁ desetuṁ vaṭṭatī”ti cintetvā, “bhikkhave, kāmabhavādīsu sabbepi saṅkhārā hutvā abhāvaṭṭhena aniccā evā”ti vatvā imaṁ gāthamāha –",
  "atk-s0502a20:23_0": "277.",
  "atk-s0502a20:24_0": "“Sabbe saṅkhārā aniccāti, yadā paññāya passati;",
  "atk-s0502a20:25_0": "Atha nibbindati dukkhe, esa maggo visuddhiyā”ti.",
  "atk-s0502a20:26_0": "Tattha sabbe saṅkhārāti kāmabhavādīsu uppannā khandhā tattha tattheva nirujjhanato aniccāti yadā vipassanāpaññāya passati, atha imasmiṁ khandhapariharaṇadukkhe nibbindati, nibbindanto dukkhaparijānanādivasena saccāni paṭivijjhati.",
  "atk-s0502a20:26_1": "Esa maggo visuddhiyāti visuddhatthāya vodānatthāya esa maggoti attho.",
  "atk-s0502a20:27_0": "Desanāvasāne te bhikkhū arahatte patiṭṭhahiṁsu, sampattaparisānampi sātthikā dhammadesanā ahosīti.",
  "atk-s0502a20:28_0": "Aniccalakkhaṇavatthu dutiyaṁ.",
  "atk-s0502a20:29_0": "3. Dukkhalakkhaṇavatthu",
  "atk-s0502a20:30_0": "Dutiyagāthāyapi evarūpameva vatthu.",
  "atk-s0502a20:30_1": "Tadā hi bhagavā tesaṁ bhikkhūnaṁ dukkhalakkhaṇe katābhiyogabhāvaṁ ñatvā, “bhikkhave, sabbepi khandhā paṭipīḷanaṭṭhena dukkhā evā”ti vatvā imaṁ gāthamāha –",
  "atk-s0502a20:31_0": "278.",
  "atk-s0502a20:32_0": "“Sabbe saṅkhārā dukkhāti, yadā paññāya passati;",
  "atk-s0502a20:33_0": "Atha nibbindati dukkhe, esa maggo visuddhiyā”ti.",
  "atk-s0502a20:34_0": "Tattha dukkhāti paṭipīḷanaṭṭhena dukkhā. Sesaṁ purimasadisameva.",
  "atk-s0502a20:35_0": "Dukkhalakkhaṇavatthu tatiyaṁ.",
  "atk-s0502a20:36_0": "4. Anattalakkhaṇavatthu",
  "atk-s0502a20:37_0": "Tatiyagāthāyapi eseva nayo.",
  "atk-s0502a20:37_1": "Kevalañhi ettha bhagavā tesaṁ bhikkhūnaṁ pubbe anattalakkhaṇe anuyuttabhāvaṁ ñatvā, “bhikkhave, sabbepi khandhā avasavattanaṭṭhena anattā evā”ti vatvā imaṁ gāthamāha –",
  "atk-s0502a20:38_0": "279.",
  "atk-s0502a20:39_0": "“Sabbe dhammā anattāti, yadā paññāya passati;",
  "atk-s0502a20:40_0": "Atha nibbindati dukkhe, esa maggo visuddhiyā”ti.",
  "atk-s0502a20:41_0": "Tattha sabbe dhammāti pañcakkhandhā eva adhippetā.",
  "atk-s0502a20:41_1": "Anattāti “mā jīyantu mā mīyantū”ti vase vattetuṁ na sakkāti avasavattanaṭṭhena anattā attasuññā assāmikā anissarāti attho.",
  "atk-s0502a20:41_2": "Sesaṁ purimasadisamevāti.",
  "atk-s0502a20:42_0": "Anattalakkhaṇavatthu catutthaṁ.",
  "atk-s0502a20:43_0": "5. Padhānakammikatissattheravatthu",
  "atk-s0502a20:44_0": "Uṭṭhānakālamhīti imaṁ dhammadesanaṁ satthā jetavane viharanto padhānakammikatissattheraṁ ārabbha kathesi.",
  "atk-s0502a20:45_0": "Sāvatthivāsino kira pañcasatā kulaputtā satthu santike pabbajitvā kammaṭṭhānaṁ gahetvā araññaṁ agamaṁsu.",
  "atk-s0502a20:45_1": "Tesu eko tattheva ohīyi.",
  "atk-s0502a20:45_2": "Avasesā araññe samaṇadhammaṁ karontā arahattaṁ patvā “paṭiladdhaguṇaṁ satthu ārocessāmā”ti puna sāvatthiṁ agamaṁsu.",
  "atk-s0502a20:45_3": "Te sāvatthito yojanamatte ekasmiṁ gāmake piṇḍāya carante disvā eko upāsako yāgubhattādīhi patimānetvā anumodanaṁ sutvā punadivasatthāyapi nimantesi.",
  "atk-s0502a20:45_4": "Te tadaheva sāvatthiṁ gantvā pattacīvaraṁ paṭisāmetvā sāyanhasamaye satthāraṁ upasaṅkamitvā vanditvā ekamantaṁ nisīdiṁsu.",
  "atk-s0502a20:45_5": "Satthā tehi saddhiṁ ativiya tuṭṭhiṁ pavedayamāno paṭisanthāraṁ akāsi.",
  "atk-s0502a20:46_0": "Atha nesaṁ tattha ohīno sahāyakabhikkhu cintesi –",
  "atk-s0502a20:46_1": "“satthu imehi saddhiṁ paṭisanthāraṁ karontassa mukhaṁ nappahoti, mayhaṁ pana maggaphalābhāvena mayā saddhiṁ na katheti, ajjeva arahattaṁ patvā satthāraṁ upasaṅkamitvā mayā saddhiṁ kathāpessāmī”ti.",
  "atk-s0502a20:46_2": "Tepi bhikkhū, “bhante, mayaṁ āgamanamagge ekena upāsakena svātanāya nimantitā, tattha pātova gamissāmā”ti satthāraṁ apalokesuṁ.",
  "atk-s0502a20:46_3": "Atha nesaṁ sahāyako bhikkhu sabbarattiṁ caṅkamanto niddāvasena caṅkamakoṭiyaṁ ekasmiṁ pāsāṇaphalake pati, ūruṭṭhi bhijji.",
  "atk-s0502a20:46_4": "So mahāsaddena viravi.",
  "atk-s0502a20:46_5": "Tassa te sahāyakā bhikkhū saddaṁ sañjānitvā ito cito ca upadhāviṁsu.",
  "atk-s0502a20:46_6": "Tesaṁ dīpaṁ jāletvā tassa kattabbakiccaṁ karontānaṁyeva aruṇo uṭṭhahi, te taṁ gāmaṁ gantuṁ okāsaṁ na labhiṁsu.",
  "atk-s0502a20:46_7": "Atha ne satthā āha –",
  "atk-s0502a20:46_8": "“kiṁ, bhikkhave, bhikkhācāragāmaṁ na gamitthā”ti.",
  "atk-s0502a20:46_9": "Te “āma, bhante”ti taṁ pavattiṁ ārocesuṁ.",
  "atk-s0502a20:46_10": "Satthā “na, bhikkhave, esa idāneva tumhākaṁ lābhantarāyaṁ karoti, pubbepi akāsiyevā”ti vatvā tehi yācito atītaṁ āharitvā –",
  "atk-s0502a20:47_0": "“Yo pubbe karaṇīyāni, pacchā so kātumicchati;",
  "atk-s0502a20:48_0": "Varuṇakaṭṭhabhañjova, sa pacchā manutappatī”ti. –",
  "atk-s0502a20:49_0": "Jātakaṁ vitthāresi.",
  "atk-s0502a20:49_1": "Tadā kira te bhikkhū pañcasatā māṇavakā ahesuṁ, kusītamāṇavako ayaṁ bhikkhu ahosi, ācariyo pana tathāgatova ahosīti.",
  "atk-s0502a20:50_0": "Satthā imaṁ dhammadesanaṁ āharitvā, “bhikkhave, yo hi uṭṭhānakāle uṭṭhānaṁ na karoti, saṁsannasaṅkappo hoti, kusīto so jhānādibhedaṁ visesaṁ nādhigacchatī”ti vatvā imaṁ gāthamāha –",
  "atk-s0502a20:51_0": "280.",
  "atk-s0502a20:52_0": "“Uṭṭhānakālamhi anuṭṭhahāno,",
  "atk-s0502a20:53_0": "Yuvā balī ālasiyaṁ upeto;",
  "atk-s0502a20:54_0": "Saṁsannasaṅkappamano kusīto,",
  "atk-s0502a20:55_0": "Paññāya maggaṁ alaso na vindatī”ti.",
  "atk-s0502a20:56_0": "Tattha anuṭṭhahānoti anuṭṭhahanto avāyamanto.",
  "atk-s0502a20:56_1": "Yuvā balīti paṭhamayobbane ṭhito balasampannopi hutvā alasabhāvena upeto hoti, bhutvā sayati.",
  "atk-s0502a20:56_2": "Saṁsannasaṅkappamanoti tīhi micchāvitakkehi suṭṭhu avasannasammāsaṅkappacitto.",
  "atk-s0502a20:56_3": "Kusītoti nibbīriyo.",
  "atk-s0502a20:56_4": "Alasoti mahāalaso paññāya daṭṭhabbaṁ ariyamaggaṁ apassanto na vindati, na paṭilabhatīti attho.",
  "atk-s0502a20:57_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a20:58_0": "Padhānakammikatissattheravatthu pañcamaṁ.",
  "atk-s0502a20:59_0": "6. Sūkarapetavatthu",
  "atk-s0502a20:60_0": "Vācānurakkhīti imaṁ dhammadesanaṁ satthā veḷuvane viharanto sūkarapetaṁ ārabbha kathesi.",
  "atk-s0502a20:61_0": "Ekasmiñhi divase mahāmoggallānatthero lakkhaṇattherena saddhiṁ gijjhakūṭā orohanto ekasmiṁ padese sitaṁ pātvākāsi.",
  "atk-s0502a20:61_1": "“Ko nu kho, āvuso, hetu sitassa pātukammāyā”ti lakkhaṇattherena puṭṭho “akālo, āvuso, imassa pañhassa, satthu santike maṁ puccheyyāthā”ti vatvā lakkhaṇattherena saddhiṁyeva rājagahe piṇḍāya caritvā piṇḍapātapaṭikkanto veḷuvanaṁ gantvā satthāraṁ vanditvā nisīdi.",
  "atk-s0502a20:61_2": "Atha naṁ lakkhaṇatthero tamatthaṁ pucchi. So āha –",
  "atk-s0502a20:61_3": "“āvuso, ahaṁ ekaṁ petaṁ addasaṁ, tassa tigāvutappamāṇaṁ sarīraṁ, taṁ manussasarīrasadisaṁ.",
  "atk-s0502a20:61_4": "Sīsaṁ pana sūkarassa viya, tassa mukhe naṅguṭṭhaṁ jātaṁ, tato puḷavā paggharanti.",
  "atk-s0502a20:61_5": "Svāhaṁ ‘na me evarūpo satto diṭṭhapubbo’ti taṁ disvā sitaṁ pātvākāsi”nti.",
  "atk-s0502a20:61_6": "Satthā “cakkhubhūtā vata, bhikkhave, mama sāvakā viharantī”ti vatvā “ahampetaṁ sattaṁ bodhimaṇḍeyeva addasaṁ.",
  "atk-s0502a20:61_7": "‘Ye pana me na saddaheyyuṁ, tesaṁ ahitāya assā’ti paresaṁ anukampāya na kathesiṁ.",
  "atk-s0502a20:61_8": "Idāni moggallānaṁ sakkhiṁ katvā kathemi.",
  "atk-s0502a20:61_9": "Saccaṁ, bhikkhave, moggallāno āhā”ti kathesi.",
  "atk-s0502a20:61_10": "Taṁ sutvā bhikkhū satthāraṁ pucchiṁsu –",
  "atk-s0502a20:61_11": "“kiṁ pana, bhante, tassa pubbakamma”nti.",
  "atk-s0502a20:61_12": "Satthā “tena hi, bhikkhave, suṇāthā”ti atītaṁ āharitvā tassa pubbakammaṁ kathesi.",
  "atk-s0502a20:62_0": "Kassapabuddhakāle kira ekasmiṁ gāmakāvāse dve therā samaggavāsaṁ vasiṁsu.",
  "atk-s0502a20:62_1": "Tesu eko saṭṭhivasso, eko ekūnasaṭṭhivasso.",
  "atk-s0502a20:62_2": "Ekūnasaṭṭhivasso itarassa pattacīvaraṁ ādāya vicari, sāmaṇero viya sabbaṁ vattapaṭivattaṁ akāsi.",
  "atk-s0502a20:62_3": "Tesaṁ ekamātukucchiyaṁ vutthabhātūnaṁ viya samaggavāsaṁ vasantānaṁ vasanaṭṭhānaṁ eko dhammakathiko āgami.",
  "atk-s0502a20:62_4": "Tadā ca dhammassavanadivaso hoti.",
  "atk-s0502a20:62_5": "Therā naṁ saṅgaṇhitvā “dhammakathaṁ no kathehi sappurisā”ti āhaṁsu.",
  "atk-s0502a20:62_6": "So dhammakathaṁ kathesi.",
  "atk-s0502a20:62_7": "Therā “dhammakathiko no laddho”ti tuṭṭhacittā punadivase taṁ ādāya dhuragāmaṁ piṇḍāya pavisitvā tattha katabhattakiccā, “āvuso, hiyyo kathitaṭṭhānatova thokaṁ dhammaṁ kathehī”ti manussānaṁ dhammaṁ kathāpesuṁ.",
  "atk-s0502a20:62_8": "Manussā dhammakathaṁ sutvā punadivasatthāyapi nimantayiṁsu.",
  "atk-s0502a20:62_9": "Evaṁ samantā bhikkhācāragāmesu dve dve divase taṁ ādāya piṇḍāya cariṁsu.",
  "atk-s0502a20:63_0": "Dhammakathiko cintesi –",
  "atk-s0502a20:63_1": "“ime dvepi atimudukā, mayā ubhopete palāpetvā imasmiṁ vihāre vasituṁ vaṭṭatī”ti.",
  "atk-s0502a20:63_2": "So sāyaṁ therūpaṭṭhānaṁ gantvā bhikkhūnaṁ uṭṭhāya gatakāle nivattitvā mahātheraṁ upasaṅkamitvā, “bhante, kiñci vattabbaṁ atthī”ti vatvā “kathehi, āvuso”ti vutte thokaṁ cintetvā, “bhante, kathā nāmesā mahāsāvajjā”ti vatvā akathetvāva pakkāmi.",
  "atk-s0502a20:63_3": "Anutherassāpi santikaṁ gantvā tatheva akāsi.",
  "atk-s0502a20:63_4": "So dutiyadivase tatheva katvā tatiyadivase tesaṁ ativiya kotuhale uppanne mahātheraṁ upasaṅkamitvā, “bhante, kiñci vattabbaṁ atthi, tumhākaṁ pana santike vattuṁ na visahāmī”ti vatvā therena “hotu, āvuso, kathehī”ti nippīḷito āha –",
  "atk-s0502a20:63_5": "“kiṁ pana, bhante, anuthero tumhehi saddhiṁ saṁbhogo”ti.",
  "atk-s0502a20:63_6": "Sappurisa, kiṁ nāmetaṁ kathesi, mayaṁ ekamātukucchiyaṁ vutthaputtā viya, amhesu ekena yaṁ laddhaṁ, itarenāpi laddhameva hoti.",
  "atk-s0502a20:63_7": "Mayā etassa ettakaṁ kālaṁ aguṇo nāma na diṭṭhapubboti?",
  "atk-s0502a20:63_8": "Evaṁ, bhanteti.",
  "atk-s0502a20:63_9": "Āmāvusoti.",
  "atk-s0502a20:63_10": "Bhante maṁ anuthero evamāha –",
  "atk-s0502a20:63_11": "“sappurisa, tvaṁ kulaputto, ayaṁ mahāthero lajjī pesaloti etena saddhiṁ saṁbhogaṁ karonto upaparikkhitvā kareyyāsī”ti evamesa maṁ āgatadivasato paṭṭhāya vadatīti.",
  "atk-s0502a20:64_0": "Mahāthero taṁ sutvāva kuddhamānaso daṇḍābhihataṁ kulālabhājanaṁ viya bhijji.",
  "atk-s0502a20:64_1": "Itaropi uṭṭhāya anutherassa santikaṁ gantvā tatheva avoca, sopi tatheva bhijji.",
  "atk-s0502a20:64_2": "Tesu kiñcāpi ettakaṁ kālaṁ ekopi visuṁ piṇḍāya paviṭṭhapubbo nāma natthi, punadivase pana visuṁ piṇḍāya pavisitvā anuthero puretaraṁ āgantvā upaṭṭhānasālāya aṭṭhāsi, mahāthero pacchā agamāsi.",
  "atk-s0502a20:64_3": "Taṁ disvā anuthero cintesi –",
  "atk-s0502a20:64_4": "“kiṁ nu kho imassa pattacīvaraṁ paṭiggahetabbaṁ, udāhu no”ti.",
  "atk-s0502a20:64_5": "So “na idāni paṭiggahessāmī”ti cintetvāpi “hotu, na mayā evaṁ katapubbaṁ, mayā attano vattaṁ hāpetuṁ na vaṭṭatī”ti cittaṁ mudukaṁ katvā theraṁ upasaṅkamitvā, “bhante, pattacīvaraṁ dethā”ti āha.",
  "atk-s0502a20:64_6": "Itaro “gaccha, dubbinīta, na tvaṁ mama pattacīvaraṁ paṭiggahetuṁ yuttarūpo”ti accharaṁ paharitvā tenapi “āma, bhante, ahampi tumhākaṁ pattacīvaraṁ na paṭiggaṇhāmīti cintesi”nti vutte, “āvuso navaka, kiṁ tvaṁ cintesi, mama imasmiṁ vihāre koci saṅgo atthī”ti āha.",
  "atk-s0502a20:64_7": "Itaropi “tumhe pana, bhante, kiṁ evaṁ maññatha ‘mama imasmiṁ vihāre koci saṅgo atthī’ti, eso te vihāro”ti vatvā pattacīvaraṁ ādāya nikkhami.",
  "atk-s0502a20:64_8": "Itaropi nikkhami.",
  "atk-s0502a20:64_9": "Te ubhopi ekamaggenāpi agantvā eko pacchimadvārena maggaṁ gaṇhi, eko puratthimadvārena.",
  "atk-s0502a20:64_10": "Dhammakathiko, “bhante, mā evaṁ karotha, mā evaṁ karothā”ti vatvā “tiṭṭhāvuso”ti vutte nivatti.",
  "atk-s0502a20:64_11": "So punadivase dhuragāmaṁ paviṭṭho manussehi, “bhante, bhaddantā kuhi”nti vutte, “āvuso, mā pucchatha, tumhākaṁ kulupakā hiyyo kalahaṁ katvā nikkhamiṁsu, ahaṁ yācantopi nivattetuṁ nāsakkhi”nti āha.",
  "atk-s0502a20:64_12": "Tesu bālā tuṇhī ahesuṁ.",
  "atk-s0502a20:64_13": "Paṇḍitā pana “amhehi ettakaṁ kālaṁ bhaddantānaṁ kiñci khalitaṁ nāma na diṭṭhapubbaṁ, tesaṁ bhayaṁ imaṁ nissāya uppannaṁ bhavissatī”ti domanassappattā ahesuṁ.",
  "atk-s0502a20:65_0": "Tepi therā gataṭṭhāne cittasukhaṁ nāma na labhiṁsu.",
  "atk-s0502a20:65_1": "Mahāthero cintesi –",
  "atk-s0502a20:65_2": "“aho navakassa bhikkhuno bhāriyaṁ kammaṁ kataṁ, muhuttaṁ diṭṭhaṁ nāma āgantukabhikkhuṁ āha –",
  "atk-s0502a20:65_3": "‘mahātherena saddhiṁ saṁbhogaṁ mā akāsī”’ti.",
  "atk-s0502a20:65_4": "Itaropi cintesi –",
  "atk-s0502a20:65_5": "“aho mahātherassa bhāriyaṁ kammaṁ kataṁ, muhuttaṁ diṭṭhaṁ nāma āgantukabhikkhuṁ āha –",
  "atk-s0502a20:65_6": "‘iminā saddhiṁ saṁbhogaṁ mā akāsī”’ti.",
  "atk-s0502a20:65_7": "Tesaṁ neva sajjhāyo na manasikāro ahosi.",
  "atk-s0502a20:65_8": "Te vassasataccayena pacchimadisāya ekaṁ vihāraṁ agamaṁsu.",
  "atk-s0502a20:65_9": "Tesaṁ ekameva senāsanaṁ pāpuṇi.",
  "atk-s0502a20:65_10": "Mahāthere pavisitvā mañcake nisinne itaropi pāvisi.",
  "atk-s0502a20:65_11": "Mahāthero taṁ disvāva sañjānitvā assūni sandhāretuṁ nāsakkhi.",
  "atk-s0502a20:65_12": "Itaropi mahātheraṁ sañjānitvā assupuṇṇehi nettehi “kathemi nu kho mā kathemī”ti cintetvā “na taṁ saddheyyarūpa”nti theraṁ vanditvā “ahaṁ, bhante, ettakaṁ kālaṁ tumhākaṁ pattacīvaraṁ gahetvā vicariṁ, api nu kho me kāyadvārādīsu tumhehi kiñci asāruppaṁ diṭṭhapubba”nti.",
  "atk-s0502a20:65_13": "“Na diṭṭhapubbaṁ, āvuso”ti.",
  "atk-s0502a20:65_14": "Atha kasmā dhammakathikaṁ avacuttha “mā etena saddhiṁ saṁbhogamakāsī”ti?",
  "atk-s0502a20:65_15": "“Nāhaṁ, āvuso, evaṁ kathemi, tayā kira mama antare evaṁ vutta”nti.",
  "atk-s0502a20:65_16": "“Ahampi, bhante, na vadāmī”ti.",
  "atk-s0502a20:65_17": "Te tasmiṁ khaṇe “tena amhe bhinditukāmena evaṁ vuttaṁ bhavissatī”ti ñatvā aññamaññaṁ accayaṁ desayiṁsu.",
  "atk-s0502a20:65_18": "Te vassasataṁ cittassādaṁ alabhantā taṁ divasaṁ samaggā hutvā “āyāma, naṁ tato vihārā nikkaḍḍhissāmā”ti pakkamitvā anupubbena taṁ vihāraṁ agamaṁsu.",
  "atk-s0502a20:66_0": "Dhammakathikopi there disvā pattacīvaraṁ paṭiggahetuṁ upagacchi.",
  "atk-s0502a20:66_1": "Therā “na tvaṁ imasmiṁ vihāre vasituṁ yuttarūpo”ti accharaṁ pahariṁsu.",
  "atk-s0502a20:66_2": "So saṇṭhātuṁ asakkonto tāvadeva nikkhamitvā palāyi.",
  "atk-s0502a20:66_3": "Atha naṁ vīsati vassasahassāni kato samaṇadhammo sandhāretuṁ nāsakkhi, tato cavitvā avīcimhi nibbatto ekaṁ buddhantaraṁ paccitvā idāni gijjhakūṭe vuttappakārena attabhāvena dukkhaṁ anubhotīti.",
  "atk-s0502a20:67_0": "Satthā idaṁ tassa pubbakammaṁ āharitvā, “bhikkhave, bhikkhunā nāma kāyādīhi upasantarūpena bhavitabba”nti vatvā imaṁ gāthamāha –",
  "atk-s0502a20:68_0": "281.",
  "atk-s0502a20:69_0": "“Vācānurakkhī manasā susaṁvuto,",
  "atk-s0502a20:70_0": "Kāyena ca nākusalaṁ kayirā;",
  "atk-s0502a20:71_0": "Ete tayo kammapathe visodhaye,",
  "atk-s0502a20:72_0": "Ārādhaye maggamisippavedita”nti.",
  "atk-s0502a20:73_0": "Tassattho –",
  "atk-s0502a20:73_1": "catunnaṁ vacīduccaritānaṁ vajjanena vācānurakkhī abhijjhādīnaṁ anuppādanena manasā ca suṭṭhu saṁvuto pāṇātipātādayo pajahanto kāyena ca akusalaṁ na kayirā.",
  "atk-s0502a20:73_2": "Evaṁ ete tayo kammapathe visodhaye.",
  "atk-s0502a20:73_3": "Evaṁ visodhento hi sīlakkhandhādīnaṁ esakehi buddhādīhi isīhi paveditaṁ aṭṭhaṅgikamaggaṁ ārādheyyāti.",
  "atk-s0502a20:74_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a20:75_0": "Sūkarapetavatthu chaṭṭhaṁ.",
  "atk-s0502a20:76_0": "7. Poṭṭhilattheravatthu",
  "atk-s0502a20:77_0": "Yogā veti imaṁ dhammadesanaṁ satthā jetavane viharanto poṭṭhilaṁ nāma theraṁ ārabbha kathesi.",
  "atk-s0502a20:78_0": "So kira sattannampi buddhānaṁ sāsane tepiṭako pañcannaṁ bhikkhusatānaṁ dhammaṁ vācesi.",
  "atk-s0502a20:78_1": "Satthā cintesi –",
  "atk-s0502a20:78_2": "“imassa bhikkhuno ‘attano dukkhanissaraṇaṁ karissāmī’ti cittampi natthi saṁvejessāmi na”nti.",
  "atk-s0502a20:78_3": "Tato paṭṭhāya taṁ theraṁ attano upaṭṭhānaṁ āgatakāle “ehi, tucchapoṭṭhila, vanda, tucchapoṭṭhila, nisīda, tucchapoṭṭhila, yāhi, tucchapoṭṭhilā”ti vadati.",
  "atk-s0502a20:78_4": "Uṭṭhāya gatakālepi “tucchapoṭṭhilo gato”ti vadati.",
  "atk-s0502a20:78_5": "So cintesi –",
  "atk-s0502a20:78_6": "“ahaṁ sāṭṭhakathāni tīṇi piṭakāni dhāremi, pañcannaṁ bhikkhusatānaṁ aṭṭhārasa mahāgaṇe dhammaṁ vācemi, atha pana maṁ satthā abhikkhaṇaṁ, ‘tucchapoṭṭhilā’ti vadeti, addhā maṁ satthā jhānādīnaṁ abhāvena evaṁ vadetī”ti.",
  "atk-s0502a20:78_7": "So uppannasaṁvego “dāni araññaṁ pavisitvā samaṇadhammaṁ karissāmī”ti sayameva pattacīvaraṁ saṁvidahitvā paccūsakāle sabbapacchā dhammaṁ uggaṇhitvā nikkhamantena bhikkhunā saddhiṁ nikkhami.",
  "atk-s0502a20:78_8": "Pariveṇe nisīditvā sajjhāyantā naṁ “ācariyo”ti na sallakkhesuṁ.",
  "atk-s0502a20:78_9": "So vīsayojanasatamaggaṁ gantvā ekasmiṁ araññāvāse tiṁsa bhikkhū vasanti, te upasaṅkamitvā saṅghattheraṁ vanditvā, “bhante, avassayo me hothā”ti āha.",
  "atk-s0502a20:78_10": "Āvuso, tvaṁ dhammakathiko, amhehi nāma taṁ nissāya kiñci jānitabbaṁ bhaveyya, kasmā evaṁ vadesīti?",
  "atk-s0502a20:78_11": "Mā, bhante, evaṁ karotha, avassayo me hothāti.",
  "atk-s0502a20:78_12": "Te pana sabbe khīṇāsavāva.",
  "atk-s0502a20:78_13": "Atha naṁ mahāthero “imassa uggahaṁ nissāya māno atthiyevā”ti anutherassa santikaṁ pahiṇi.",
  "atk-s0502a20:78_14": "Sopi naṁ tathevāha.",
  "atk-s0502a20:78_15": "Iminā nīhārena sabbepi taṁ pesentā divāṭṭhāne nisīditvā sūcikammaṁ karontassa sabbanavakassa sattavassikasāmaṇerassa santikaṁ pahiṇiṁsu.",
  "atk-s0502a20:78_16": "Evamassa mānaṁ nīhariṁsu.",
  "atk-s0502a20:79_0": "So nihatamāno sāmaṇerassa santike añjaliṁ paggahetvā “avassayo me hohi sappurisā”ti āha.",
  "atk-s0502a20:79_1": "Aho, ācariya, kiṁ nāmetaṁ kathetha, tumhe mahallakā bahussutā, tumhākaṁ santike mayā kiñci kāraṇaṁ jānitabbaṁ bhaveyyāti.",
  "atk-s0502a20:79_2": "Mā evaṁ kari, sappurisa, hohiyeva me avassayoti.",
  "atk-s0502a20:79_3": "Bhante, sacepi ovādakkhamā bhavissatha, bhavissāmi vo avassayoti.",
  "atk-s0502a20:79_4": "Homi, sappurisa, ahaṁ “aggiṁ pavisā”ti vutte aggiṁ pavisāmiyevāti.",
  "atk-s0502a20:79_5": "Atha naṁ so avidūre ekaṁ saraṁ dassetvā, “bhante, yathānivatthapārutova imaṁ saraṁ pavisathā”ti āha.",
  "atk-s0502a20:79_6": "So hissa mahagghānaṁ dupaṭṭacīvarānaṁ nivatthapārutabhāvaṁ ñatvāpi “ovādakkhamo nu kho”ti vīmaṁsanto evamāha.",
  "atk-s0502a20:79_7": "Theropi ekavacaneneva udakaṁ otari.",
  "atk-s0502a20:79_8": "Atha naṁ cīvarakaṇṇānaṁ temitakāle “etha, bhante”ti vatvā ekavacaneneva āgantvā ṭhitaṁ āha –",
  "atk-s0502a20:79_9": "“bhante, ekasmiṁ vammike cha chiddāni, tattha ekena chiddena godhā anto paviṭṭhā, taṁ gaṇhitukāmo itarāni pañca chiddāni thaketvā chaṭṭhaṁ bhinditvā paviṭṭhachiddeneva gaṇhāti, evaṁ tumhepi chadvārikesu ārammaṇesu sesāni pañcadvārāni pidhāya manodvāre kammaṁ paṭṭhapethā”ti.",
  "atk-s0502a20:79_10": "Bahussutassa bhikkhuno ettakeneva padīpujjalanaṁ viya ahosi.",
  "atk-s0502a20:79_11": "So “ettakameva hotu sappurisā”ti karajakāye ñāṇaṁ otāretvā samaṇadhammaṁ ārabhi.",
  "atk-s0502a20:80_0": "Satthā vīsayojanasatamatthake nisinnova taṁ bhikkhuṁ oloketvā “yathevāyaṁ bhikkhu bhūripañño, evamevaṁ anena attānaṁ patiṭṭhāpetuṁ vaṭṭatī”ti cintetvā tena saddhiṁ kathento viya obhāsaṁ pharitvā imaṁ gāthamāha –",
  "atk-s0502a20:81_0": "282.",
  "atk-s0502a20:82_0": "“Yogā ve jāyatī bhūri, ayogā bhūrisaṅkhayo;",
  "atk-s0502a20:83_0": "Etaṁ dvedhāpathaṁ ñatvā, bhavāya vibhavāya ca;",
  "atk-s0502a20:84_0": "Tathāttānaṁ niveseyya, yathā bhūri pavaḍḍhatī”ti.",
  "atk-s0502a20:85_0": "Tattha yogāti aṭṭhatiṁsāya ārammaṇesu yoniso manasikārā.",
  "atk-s0502a20:85_1": "Bhūrīti pathavīsamāya vitthatāya paññāyetaṁ nāmaṁ.",
  "atk-s0502a20:85_2": "Saṅkhayoti vināso.",
  "atk-s0502a20:85_3": "Etaṁ dvedhāpathanti etaṁ yogañca ayogañca.",
  "atk-s0502a20:85_4": "Bhavāya vibhavāya cāti vuddhiyā ca avuddhiyā ca.",
  "atk-s0502a20:85_5": "Tathāti yathā ayaṁ bhūrisaṅkhātā paññā pavaḍḍhati, evaṁ attānaṁ niveseyyāti attho.",
  "atk-s0502a20:86_0": "Desanāvasāne poṭṭhilatthero arahatte patiṭṭhahīti.",
  "atk-s0502a20:87_0": "Poṭṭhilattheravatthu sattamaṁ.",
  "atk-s0502a20:88_0": "8. Pañcamahallakattheravatthu",
  "atk-s0502a20:89_0": "Vanaṁ chindathāti imaṁ dhammadesanaṁ satthā jetavane viharanto sambahule mahallake bhikkhū ārabbha kathesi.",
  "atk-s0502a20:90_0": "Te kira gihikāle sāvatthiyaṁ kuṭumbikā mahaddhanā aññamaññasahāyakā ekato puññāni karontā satthu dhammadesanaṁ sutvā “mayaṁ mahallakā, kiṁ no gharāvāsenā”ti satthāraṁ pabbajjaṁ yācitvā pabbajiṁsu, mahallakabhāvena pana dhammaṁ pariyāpuṇituṁ asakkontā vihārapariyante paṇṇasālaṁ kāretvā ekatova vasiṁsu.",
  "atk-s0502a20:90_1": "Piṇḍāya carantāpi yebhuyyena puttadārasseva gehaṁ gantvā bhuñjiṁsu.",
  "atk-s0502a20:90_2": "Tesu ekassa purāṇadutiyikā madhurapācikā nāma, sā tesaṁ sabbesampi upakārikā ahosi.",
  "atk-s0502a20:90_3": "Kasmā sabbepi attanā laddhāhāraṁ gahetvā tassā eva gehe nisīditvā bhuñjanti?",
  "atk-s0502a20:90_4": "Sāpi nesaṁ yathāsannihitaṁ sūpabyañjanaṁ deti.",
  "atk-s0502a20:90_5": "Sā aññatarābādhena phuṭṭhā kālamakāsi.",
  "atk-s0502a20:90_6": "Atha te mahallakattherā sahāyakassa therassa paṇṇasālāya sannipatitvā aññamaññaṁ gīvāsu gahetvā “madhurapācikā upāsikā kālakatā”ti vilapantā rodiṁsu.",
  "atk-s0502a20:90_7": "Bhikkhūhi ca samantato upadhāvitvā “kiṁ idaṁ, āvuso”ti puṭṭhā, “bhante, sahāyakassa no purāṇadutiyikā kālakatā, sā amhākaṁ ativiya upakārikā.",
  "atk-s0502a20:90_8": "Idāni kuto tathārūpiṁ labhissāmāti iminā kāraṇena rodāmā”ti āhaṁsu.",
  "atk-s0502a20:91_0": "Bhikkhū dhammasabhāyaṁ kathaṁ samuṭṭhāpesuṁ.",
  "atk-s0502a20:91_1": "Satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepi te kākayoniyaṁ nibbattitvā samuddatīre caramānā samuddaūmiyā samuddaṁ pavesetvā māritāya kākiyā roditvā paridevitvā taṁ nīharissāmāti mukhatuṇḍakehi mahāsamuddaṁ ussiñcantā kilamiṁsū”ti atītaṁ āharitvā –",
  "atk-s0502a20:92_0": "“Api nu hanukā santā, mukhañca parisussati;",
  "atk-s0502a20:93_0": "Oramāma na pārema, pūrateva mahodadhī”ti. ;",
  "atk-s0502a20:94_0": "Imaṁ kākajātakaṁ vitthāretvā te bhikkhū āmantetvā, “bhikkhave, rāgadosamohavanaṁ nissāya tumhehi idaṁ dukkhaṁ pattaṁ, taṁ vanaṁ chindituṁ vaṭṭati, evaṁ niddukkhā bhavissathā”ti vatvā imā gāthā abhāsi –",
  "atk-s0502a20:95_0": "283.",
  "atk-s0502a20:96_0": "“Vanaṁ chindatha mā rukkhaṁ, vanato jāyate bhayaṁ;",
  "atk-s0502a20:97_0": "Chetvā vanañca vanathañca, nibbanā hotha bhikkhavo.",
  "atk-s0502a20:98_0": "284.",
  "atk-s0502a20:99_0": "“Yāva hi vanatho na chijjati,",
  "atk-s0502a20:100_0": "Aṇumattopi narassa nārisu;",
  "atk-s0502a20:101_0": "Paṭibaddhamanova tāva so,",
  "atk-s0502a20:102_0": "Vaccho khīrapakova mātarī”ti.",
  "atk-s0502a20:103_0": "Tattha mā rukkhanti satthārā hi “vanaṁ chindathā”ti vutte tesaṁ acirapabbajitānaṁ “satthā amhe vāsiādīni gahetvā vanaṁ chindāpetī”ti rukkhaṁ chinditukāmatā uppajji.",
  "atk-s0502a20:103_1": "Atha ne “mayā rāgādikilesavanaṁ sandhāyetaṁ vuttaṁ, na rukkhe”ti paṭisedhento “mā rukkha”nti āha.",
  "atk-s0502a20:103_2": "Vanatoti yathā pākatikavanato sīhādibhayaṁ jāyati, evaṁ jātiādibhayampi kilesavanato jāyatīti attho.",
  "atk-s0502a20:103_3": "Vanañca vanathañcāti ettha mahantā rukkhā vanaṁ nāma, khuddakā tasmiṁ vane ṭhitattā vanathā nāma.",
  "atk-s0502a20:103_4": "Pubbuppattikarukkhā vā vanaṁ nāma, aparāparuppattikā vanathā nāma.",
  "atk-s0502a20:103_5": "Evameva mahantamahantā bhavākaḍḍhanakā kilesā vanaṁ nāma, pavattiyaṁ vipākadāyakā vanathā nāma.",
  "atk-s0502a20:103_6": "Pubbappattikā vanaṁ nāma, aparāparuppattikā vanathā nāma.",
  "atk-s0502a20:103_7": "Taṁ ubhayaṁ catutthamaggañāṇena chinditabbaṁ. Tenāha –",
  "atk-s0502a20:103_8": "“chetvā vanañca vanathañca, nibbanā hotha bhikkhavo”ti.",
  "atk-s0502a20:103_9": "Nibbanā hothāti nikkilesā hotha.",
  "atk-s0502a20:103_10": "Yāva hi vanathoti yāva esa aṇumattopi kilesavanatho narassa nārīsu na chijjati, tāva so khīrapako vaccho mātari viya paṭibaddhamano laggacittova hotīti attho.",
  "atk-s0502a20:104_0": "Desanāvasāne pañcapi te mahallakattherā sotāpattiphale patiṭṭhahiṁsu, sampattānampi sātthikā dhammadesanā ahosīti.",
  "atk-s0502a20:105_0": "Pañcamahallakattheravatthu aṭṭhamaṁ.",
  "atk-s0502a20:106_0": "9. Suvaṇṇakārattheravatthu",
  "atk-s0502a20:107_0": "Ucchindāti imaṁ dhammadesanaṁ satthā jetavane viharanto sāriputtattherassa saddhivihārikaṁ ārabbha kathesi.",
  "atk-s0502a20:108_0": "Eko kira suvaṇṇakāraputto abhirūpo sāriputtattherassa santike pabbaji.",
  "atk-s0502a20:108_1": "Thero “taruṇānaṁ rāgo ussanno hotī”ti cintetvā tassa rāgapaṭighātāya asubhakammaṭṭhānaṁ adāsi.",
  "atk-s0502a20:108_2": "Tassa pana taṁ asappāyaṁ.",
  "atk-s0502a20:108_3": "Tasmā araññaṁ pavisitvā temāsaṁ vāyamanto cittekaggamattampi alabhitvā puna therassa santikaṁ āgantvā therena “upaṭṭhitaṁ te, āvuso, kammaṭṭhāna”nti vutte taṁ pavattiṁ ārocesi.",
  "atk-s0502a20:108_4": "Athassa thero “kammaṭṭhānaṁ na sampajjatīti vosānaṁ āpajjituṁ na vaṭṭatī”ti vatvā puna tadeva kammaṭṭhānaṁ sādhukaṁ kathetvā adāsi.",
  "atk-s0502a20:108_5": "So dutiyavārepi kiñci visesaṁ nibbattetuṁ asakkonto āgantvā therassa ārocesi.",
  "atk-s0502a20:108_6": "Athassa theropi sakāraṇaṁ saupamaṁ katvā tadeva kammaṭṭhānaṁ ācikkhi.",
  "atk-s0502a20:108_7": "So punapi āgantvā kammaṭṭhānassa asampajjanabhāvaṁ kathesi.",
  "atk-s0502a20:108_8": "Thero cintesi –",
  "atk-s0502a20:108_9": "“kārako bhikkhu attani vijjamāne kāmacchandādayo vijjamānāti avijjamāne avijjamānāti pajānāti.",
  "atk-s0502a20:108_10": "Ayaṁ bhikkhu kārako, no akārako, paṭipanno, no appaṭipanno, ahaṁ panetassa ajjhāsayaṁ na jānāmi, buddhaveneyyo eso bhavissatī”ti taṁ ādāya sāyanhasamaye satthāraṁ upasaṅkamitvā “ayaṁ, bhante, mama saddhivihāriko, imassa mayā iminā kāraṇena idaṁ nāma kammaṭṭhānaṁ dinna”nti sabbaṁ taṁ pavattiṁ ārocesi.",
  "atk-s0502a20:109_0": "Atha naṁ satthā “āsayānusayañāṇaṁ nāmetaṁ pāramiyo pūretvā dasasahassilokadhātuṁ unnādetvā sabbaññutaṁ pattānaṁ buddhānaṁyeva visayo”ti vatvā “katarakulā nu kho esa pabbajito”ti āvajjento “suvaṇṇakārakulā”ti ñatvā atīte attabhāve olokento tassa suvaṇṇakārakuleyeva paṭipāṭiyā nibbattāni pañca attabhāvasatāni disvā “iminā daharena dīgharattaṁ suvaṇṇakārakammaṁ karontena kaṇikārapupphapadumapupphādīni karissāmīti rattasuvaṇṇameva samparivattitaṁ, tasmā imassa asubhapaṭikūlakammaṭṭhānaṁ na vaṭṭati, manāpamevassa kammaṭṭhānaṁ sappāya”nti cintetvā, “sāriputta, tayā kammaṭṭhānaṁ datvā cattāro māse kilamitaṁ bhikkhuṁ ajja pacchābhatteyeva arahattaṁ pattaṁ passissasi, gaccha tva”nti theraṁ uyyojetvā iddhiyā cakkamattaṁ suvaṇṇapadumaṁ māpetvā pattehi ceva nālehi ca udakabindūni muñcantaṁ viya katvā “bhikkhu imaṁ padumaṁ ādāya vihārapaccante vālukarāsimhi ṭhapetvā sammukhaṭṭhāne pallaṅkena nisīditvā ‘lohitakaṁ lohitaka’nti parikammaṁ karohī”ti adāsi.",
  "atk-s0502a20:109_1": "Tassa satthuhatthato padumaṁ gaṇhantasseva cittaṁ pasīdi.",
  "atk-s0502a20:109_2": "So vihārapaccantaṁ gantvā vālukaṁ ussāpetvā tattha padumanālaṁ pavesetvā sammukhe pallaṅkena nisinno “lohitakaṁ lohitaka”nti parikammaṁ ārabhi.",
  "atk-s0502a20:109_3": "Athassa taṅkhaṇaññeva nīvaraṇāni vikkhambhiṁsu, upacārajjhānaṁ uppajji.",
  "atk-s0502a20:109_4": "Tadanantaraṁ paṭhamajjhānaṁ nibbattetvā pañcahākārehi vasībhāvaṁ pāpetvā yathānisinnova dutiyajjhānādīnipi patvā vasībhūto catutthajjhānena jhānakīḷaṁ kīḷanto nisīdi.",
  "atk-s0502a20:110_0": "Satthā tassa jhānānaṁ uppannabhāvaṁ ñatvā “sakkhissati nu kho esa attano dhammatāya uttari visesaṁ nibbattetu”nti olokento “na sakkhissatī”ti ñatvā “taṁ padumaṁ milāyatū”ti adhiṭṭhahi.",
  "atk-s0502a20:110_1": "Taṁ hatthehi madditapadumaṁ milāyantaṁ viya kāḷavaṇṇaṁ ahosi.",
  "atk-s0502a20:110_2": "So jhānā vuṭṭhāya taṁ oloketvā “kiṁ nu kho imaṁ padumaṁ jarāya pahaṭaṁ paññāyati, anupādiṇṇakepi evaṁ jarāya abhibhuyyamāne upādiṇṇake kathāva natthi.",
  "atk-s0502a20:110_3": "Idampi hi jarā abhibhavissatī”ti aniccalakkhaṇaṁ passi.",
  "atk-s0502a20:110_4": "Tasmiṁ pana diṭṭhe dukkhalakkhaṇañca anattalakkhaṇañca diṭṭhameva hoti.",
  "atk-s0502a20:110_5": "Tassa tayo bhavā ādittā viya kaṇḍe baddhakuṇapā viya ca khāyiṁsu.",
  "atk-s0502a20:110_6": "Tasmiṁ khaṇe tassa avidūre kumārakā ekaṁ saraṁ otaritvā kumudāni bhañjitvā thale rāsiṁ karonti.",
  "atk-s0502a20:110_7": "So jale ca thale ca kumudāni olokesi.",
  "atk-s0502a20:110_8": "Athassa jale kumudāni abhirūpāni udakapaggharantāni viya upaṭṭhahiṁsu, itarāni aggaggesu parimilātāni.",
  "atk-s0502a20:110_9": "So “anupādiṇṇakaṁ jarā evaṁ paharati, upādiṇṇakaṁ kiṁ pana na paharissatī”ti suṭṭhutaraṁ aniccalakkhaṇādīni addasa.",
  "atk-s0502a20:110_10": "Satthā “pākaṭībhūtaṁ idāni imassa bhikkhuno kammaṭṭhāna”nti ñatvā gandhakuṭiyaṁ nisinnakova obhāsaṁ muñci, so tassa mukhaṁ pahari.",
  "atk-s0502a20:110_11": "Athassa “kiṁ nu kho eta”nti olokentassa satthā āgantvā sammukhe ṭhito viya ahosi.",
  "atk-s0502a20:110_12": "So uṭṭhāya añjaliṁ paggaṇhi.",
  "atk-s0502a20:110_13": "Athassa satthā sappāyaṁ sallakkhetvā imaṁ gāthamāha –",
  "atk-s0502a20:111_0": "285.",
  "atk-s0502a20:112_0": "“Ucchinda sinehamattano, kumudaṁ sāradikaṁva pāṇinā;",
  "atk-s0502a20:113_0": "Santimaggameva brūhaya, nibbānaṁ sugatena desita”nti.",
  "atk-s0502a20:114_0": "Tattha ucchindāti arahattamaggena ucchinda.",
  "atk-s0502a20:114_1": "Sāradikanti saradakāle nibbattaṁ.",
  "atk-s0502a20:114_2": "Santimagganti nibbānagāmiṁ aṭṭhaṅgikaṁ maggaṁ.",
  "atk-s0502a20:114_3": "Brūhayāti vaḍḍhaya.",
  "atk-s0502a20:114_4": "Nibbānañhi sugatena desitaṁ, tasmā tassa maggaṁ bhāvehīti attho.",
  "atk-s0502a20:115_0": "Desanāvasāne so bhikkhu arahatte patiṭṭhahi.",
  "atk-s0502a20:116_0": "Suvaṇṇakārattheravatthu navamaṁ.",
  "atk-s0502a20:117_0": "10. Mahādhanavāṇijavatthu",
  "atk-s0502a20:118_0": "Idha vassanti imaṁ dhammadesanaṁ satthā jetavane viharanto mahādhanavāṇijaṁ nāma ārabbha kathesi.",
  "atk-s0502a20:119_0": "So kira bārāṇasito kusumbharattānaṁ vatthānaṁ pañca sakaṭasatāni pūretvā vaṇijjāya sāvatthiṁ āgato nadītīraṁ patvā “sve nadiṁ uttarissāmī”ti tattheva sakaṭāni mocetvā vasi.",
  "atk-s0502a20:119_1": "Rattiṁ mahāmegho uṭṭhahitvā vassi.",
  "atk-s0502a20:119_2": "Nadī sattāhaṁ udakassa pūrā aṭṭhāsi.",
  "atk-s0502a20:119_3": "Nāgarāpi sattāhaṁ nakkhattaṁ kīḷiṁsu.",
  "atk-s0502a20:119_4": "Kusumbharattehi vatthehi kiccaṁ na niṭṭhitaṁ.",
  "atk-s0502a20:119_5": "Vāṇijo cintesi –",
  "atk-s0502a20:119_6": "“ahaṁ dūraṁ āgato.",
  "atk-s0502a20:119_7": "Sace puna gamissāmi, papañco bhavissati.",
  "atk-s0502a20:119_8": "Idheva vassañca hemantañca gimhañca mama kammaṁ karonto vasitvā imāni vikkiṇissāmī”ti.",
  "atk-s0502a20:119_9": "Satthā nagare piṇḍāya caranto tassa cittaṁ ñatvā sitaṁ pātukaritvā ānandattherena sitakāraṇaṁ puṭṭho āha –",
  "atk-s0502a20:119_10": "“diṭṭho te, ānanda, mahādhanavāṇijo”ti?",
  "atk-s0502a20:119_11": "“Āma, bhante”ti.",
  "atk-s0502a20:119_12": "So attano jīvitantarāyaṁ ajānitvā imaṁ saṁvaccharaṁ idheva vasitvā bhaṇḍaṁ vikkiṇituṁ cittamakāsīti.",
  "atk-s0502a20:119_13": "“Kiṁ pana tassa, bhante, antarāyo bhavissatī”ti?",
  "atk-s0502a20:119_14": "Satthā “āmānanda, sattāhameva jīvitvā so maccumukhe patissatī”ti vatvā imā gāthā abhāsi –",
  "atk-s0502a20:120_0": "“Ajjeva kiccamātappaṁ, ko jaññā maraṇaṁ suve;",
  "atk-s0502a20:121_0": "Na hi no saṅgaraṁ tena, mahāsenena maccunā.",
  "atk-s0502a20:122_0": "“Evaṁ vihāriṁ ātāpiṁ, ahorattamatanditaṁ;",
  "atk-s0502a20:123_0": "Taṁ ve bhaddekarattoti, santo ācikkhate munī”ti. ;",
  "atk-s0502a20:124_0": "Gacchāmissa, bhante, ārocessāmīti.",
  "atk-s0502a20:124_1": "Vissattho gacchānandāti.",
  "atk-s0502a20:124_2": "Thero sakaṭaṭṭhānaṁ gantvā bhikkhāya cari.",
  "atk-s0502a20:124_3": "Vāṇijo theraṁ āhārena patimānesi.",
  "atk-s0502a20:124_4": "Atha naṁ thero āha –",
  "atk-s0502a20:124_5": "“kittakaṁ kālaṁ idha vasissasī”ti?",
  "atk-s0502a20:124_6": "“Bhante, ahaṁ dūrato āgato”.",
  "atk-s0502a20:124_7": "Sace puna gamissāmi, papañco bhavissati, imaṁ saṁvaccharaṁ idha vasitvā bhaṇḍaṁ vikkiṇitvā gamissāmīti.",
  "atk-s0502a20:124_8": "Upāsaka, dujjāno jīvitantarāyo, appamādaṁ kātuṁ vaṭṭatīti.",
  "atk-s0502a20:124_9": "“Kiṁ pana, bhante, antarāyo bhavissatī”ti.",
  "atk-s0502a20:124_10": "“Āma, upāsaka, sattāhameva te jīvitaṁ pavattissatīti”.",
  "atk-s0502a20:124_11": "So saṁviggamānaso hutvā buddhappamukhaṁ bhikkhusaṅghaṁ nimantetvā sattāhaṁ mahādānaṁ datvā anumodanatthāya pattaṁ gaṇhi.",
  "atk-s0502a20:124_12": "Athassa satthā anumodanaṁ karonto, “upāsaka, paṇḍitena nāma ‘idheva vassādīni vasissāmi, idañcidañca kammaṁ payojessāmī’ti cintetuṁ na vaṭṭati, attano pana jīvitantarāyameva cintetuṁ vaṭṭatī”ti vatvā imaṁ gāthamāha –",
  "atk-s0502a20:125_0": "286.",
  "atk-s0502a20:126_0": "“Idha vassaṁ vasissāmi, idha hemantagimhisu;",
  "atk-s0502a20:127_0": "Iti bālo vicinteti, antarāyaṁ na bujjhatī”ti.",
  "atk-s0502a20:128_0": "Tattha idha vassanti imasmiṁ ṭhāne idañcidañca karonto catumāsaṁ vassaṁ vasissāmi.",
  "atk-s0502a20:128_1": "Hemantagimhisūti hemantagimhesupi “cattāro māse idañcidañca karonto idheva vasissāmī”ti evaṁ diṭṭhadhammikasamparāyikaṁ atthaṁ ajānanto bālo vicinteti.",
  "atk-s0502a20:128_2": "Antarāyanti “asukasmiṁ nāma kāle vā dese vā vaye vā marissāmī”ti attano jīvitantarāyaṁ na bujjhatīti.",
  "atk-s0502a20:129_0": "Desanāvasāne so vāṇijo sotāpattiphale patiṭṭhahi, sampattānampi sātthikā dhammadesanā ahosi.",
  "atk-s0502a20:129_1": "Vāṇijopi satthāraṁ anugantvā nivattitvā “sīsarogo viya me uppanno”ti sayane nipajji, tathānipannova kālaṁ katvā tusitavimāne nibbatti.",
  "atk-s0502a20:130_0": "Mahādhanavāṇijavatthu dasamaṁ.",
  "atk-s0502a20:131_0": "11. Kisāgotamīvatthu",
  "atk-s0502a20:132_0": "Taṁputtapasusammattanti imaṁ dhammadesanaṁ satthā jetavane viharanto kisāgotamiṁ ārabbha kathesi.",
  "atk-s0502a20:132_1": "Vatthu sahassavagge –",
  "atk-s0502a20:133_0": "“Yo ca vassasataṁ jīve, apassaṁ amataṁ padaṁ;",
  "atk-s0502a20:134_0": "Ekāhaṁ jīvitaṁ seyyo, passato amataṁ pada”nti. –",
  "atk-s0502a20:135_0": "Gāthāvaṇṇanāya vitthāretvā kathitaṁ.",
  "atk-s0502a20:135_1": "Tadā hi satthā “kisāgotami laddhā te ekaccharamattā siddhatthakā”ti āha.",
  "atk-s0502a20:135_2": "“Na laddhā, bhante, sakalagāme jīvantehi kira matakā eva bahutarā”ti.",
  "atk-s0502a20:135_3": "Atha naṁ satthā “tvaṁ ‘mameva putto mato’ti sallakkhesi, dhuvadhammo esa sabbasattānaṁ.",
  "atk-s0502a20:135_4": "Maccurājā hi sabbasatte aparipuṇṇajjhāsaye eva mahogho viya parikaḍḍhamāno apāyasamudde pakkhipatī”ti vatvā dhammaṁ desento imaṁ gāthamāha –",
  "atk-s0502a20:136_0": "287.",
  "atk-s0502a20:137_0": "“Taṁ puttapasusammattaṁ, byāsattamanasaṁ naraṁ;",
  "atk-s0502a20:138_0": "Suttaṁ gāmaṁ mahoghova, maccu ādāya gacchatī”ti.",
  "atk-s0502a20:139_0": "Tattha taṁ puttapasusammattanti taṁ rūpabalādisampanne putte ca pasū ca labhitvā “mama puttā abhirūpā balasampannā paṇḍitā sabbakiccasamatthā, mama goṇā abhirūpā arogā mahābhāravahā, mama gāvī bahukhīrā”ti evaṁ puttehi ca pasūhi ca sammattaṁ naraṁ.",
  "atk-s0502a20:139_1": "Byāsattamanasanti hiraññasuvaṇṇādīsu vā pattacīvarādīsu vā kiñcideva labhitvā tato uttaritaraṁ patthanatāya āsattamānasaṁ vā, cakkhuviññeyyādīsu ārammaṇesu vuttappakāresu vā parikkhāresu yaṁ yaṁ laddhaṁ hoti, tattha tattheva lagganatāya byāsattamānasaṁ vā.",
  "atk-s0502a20:139_2": "Suttaṁ gāmanti niddaṁ upagataṁ sattanikāyaṁ.",
  "atk-s0502a20:139_3": "Mahoghovāti yathā evarūpaṁ gāmaṁ gambhīravitthato mahanto mahānadīnaṁ ogho antamaso sunakhampi asesetvā sabbaṁ ādāya gacchati, evaṁ vuttappakāraṁ naraṁ maccu ādāya gacchatīti attho.",
  "atk-s0502a20:140_0": "Desanāvasāne kisāgotamī sotāpattiphale patiṭṭhahi, sampattānampi sātthikā dhammadesanā ahosīti.",
  "atk-s0502a20:141_0": "Kisāgotamīvatthu ekādasamaṁ.",
  "atk-s0502a20:142_0": "12. Paṭācārāvatthu",
  "atk-s0502a20:143_0": "Nasanti puttāti imaṁ dhammadesanaṁ satthā jetavane viharanto paṭācāraṁ ārabbha kathesi.",
  "atk-s0502a20:143_1": "Vatthu sahassavagge –",
  "atk-s0502a20:144_0": "“Yo ca vassasataṁ jīve, apassaṁ udayabbayaṁ;",
  "atk-s0502a20:145_0": "Ekāhaṁ jīvitaṁ seyyo, passato udayabbaya”nti. –",
  "atk-s0502a20:146_0": "Gāthāvaṇṇanāya vitthāretvā kathitaṁ.",
  "atk-s0502a20:146_1": "Tadā pana satthā paṭācāraṁ tanubhūtasokaṁ ñatvā “paṭācāre puttādayo nāma paralokaṁ gacchantassa tāṇaṁ vā leṇaṁ vā saraṇaṁ vā bhavituṁ na sakkonti, tasmā vijjamānāpi te na santiyeva.",
  "atk-s0502a20:146_2": "Paṇḍitena pana sīlaṁ visodhetvā attano nibbānagāmimaggameva sodhetuṁ vaṭṭatī”ti vatvā dhammaṁ desento imā gāthā abhāsi –",
  "atk-s0502a20:147_0": "288.",
  "atk-s0502a20:148_0": "“Na santi puttā tāṇāya, na pitā nāpi bandhavā;",
  "atk-s0502a20:149_0": "Antakenādhipannassa, natthi ñātīsu tāṇatā.",
  "atk-s0502a20:150_0": "289.",
  "atk-s0502a20:151_0": "“Etamatthavasaṁ ñatvā, paṇḍito sīlasaṁvuto;",
  "atk-s0502a20:152_0": "Nibbānagamanaṁ maggaṁ, khippameva visodhaye”ti.",
  "atk-s0502a20:153_0": "Tattha tāṇāyāti tāṇabhāvāya patiṭṭhānatthāya.",
  "atk-s0502a20:153_1": "Bandhavāti putte ca mātāpitaro ca ṭhapetvā avasesā ñātisuhajjā.",
  "atk-s0502a20:153_2": "Antakenādhipannassāti maraṇena abhibhūtassa.",
  "atk-s0502a20:153_3": "Pavattiyañhi puttādayo annapānādidānena ceva uppannakiccanittharaṇena ca tāṇā hutvāpi maraṇakāle kenaci upāyena maraṇaṁ paṭibāhituṁ asamatthatāya tāṇatthāya leṇatthāya na santi nāma.",
  "atk-s0502a20:153_4": "Teneva vuttaṁ –",
  "atk-s0502a20:153_5": "“natthi ñātīsu tāṇatā”ti.",
  "atk-s0502a20:153_6": "Etamatthavasanti evaṁ tesaṁ aññamaññassa tāṇaṁ bhavituṁ asamatthabhāvasaṅkhātaṁ kāraṇaṁ jānitvā paṇḍito catupārisuddhisīlena saṁvuto rakkhitagopito hutvā nibbānagamanaṁ aṭṭhaṅgikaṁ maggaṁ sīghaṁ sīghaṁ visodheyyāti attho.",
  "atk-s0502a20:154_0": "Desanāvasāne paṭācārā sotāpattiphale patiṭṭhahi, aññe ca bahū sotāpattiphalādīni pāpuṇiṁsūti.",
  "atk-s0502a20:155_0": "Paṭācārāvatthu dvādasamaṁ.",
  "atk-s0502a20:156_0": "Maggavaggavaṇṇanā niṭṭhitā.",
  "atk-s0502a20:157_0": "Vīsatimo vaggo."
}