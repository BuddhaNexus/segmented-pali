{
  "atk-s0515a15:0_0": "15. Attadaṇḍasuttaniddesavaṇṇanā",
  "atk-s0515a15:1_0": "170.",
  "atk-s0515a15:1_1": "Pannarasame attadaṇḍasuttaniddese attadaṇḍā bhayaṁ jātanti paṭhamagāthāya attho –",
  "atk-s0515a15:1_2": "yaṁ lokassa diṭṭhadhammikaṁ vā samparāyikaṁ vā bhayaṁ jātaṁ, taṁ sabbaṁ attadaṇḍā bhayaṁ jātaṁ attano duccaritakāraṇā jātaṁ, evaṁ santepi janaṁ passatha medhagaṁ, imaṁ sākiyādijanaṁ passatha aññamaññaṁ medhagaṁ hiṁsakaṁ bādhakanti.",
  "atk-s0515a15:1_3": "Evaṁ taṁ paṭiviruddhaṁ vippaṭipannaṁ janaṁ paribhāsitvā attano sammā paṭipattidassanena tassa saṁvegaṁ janetuṁ āha “saṁvegaṁ kittayissāmi, yathā saṁvijitaṁ mayā”ti.",
  "atk-s0515a15:1_4": "Pubbe bodhisatteneva satāti adhippāyo.",
  "atk-s0515a15:2_0": "Tayoti gaṇanaparicchedo.",
  "atk-s0515a15:2_1": "Daṇḍāti duccaritā.",
  "atk-s0515a15:2_2": "Kāyadaṇḍoti kāyaduccaritaṁ.",
  "atk-s0515a15:2_3": "Vacīdaṇḍādīsupi eseva nayo.",
  "atk-s0515a15:2_4": "Tividhaṁ kāyaduccaritanti pāṇātipātādikāyato pavattaṁ duṭṭhuṁ caritaṁ, kilesapūtikattā vā duṭṭhu caritanti laddhanāmaṁ tividhaṁ duccaritaṁ kāyaduccaritaṁ.",
  "atk-s0515a15:2_5": "Catubbidhanti musāvādādicatubbidhaṁ.",
  "atk-s0515a15:2_6": "Tividhanti abhijjhāditividhaṁ.",
  "atk-s0515a15:2_7": "Diṭṭhadhammikanti diṭṭheva dhamme imasmiṁyeva attabhāve paṭisaṁvedanīyaṁ.",
  "atk-s0515a15:2_8": "Samparāyikanti anāgate attabhāve paṭisaṁvedanīyaṁ.",
  "atk-s0515a15:2_9": "Āgucārīti pāpakārī aparādhakārī.",
  "atk-s0515a15:2_10": "Tamenaṁ rājā paribhāsatīti pāpakāriṁ rājā paribhāsati, bhayaṁ uppādeti.",
  "atk-s0515a15:2_11": "Dukkhaṁ domanassaṁ paṭisaṁvedetīti kāyikaṁ dukkhaṁ cetasikaṁ domanassaṁ vindati.",
  "atk-s0515a15:2_12": "Etaṁ bhayaṁ dukkhaṁ domanassanti evarūpaṁ bhayañca dukkhañca domanassañca.",
  "atk-s0515a15:2_13": "Kuto tassāti tassa corassa kuto uppannaṁ.",
  "atk-s0515a15:2_14": "Attadaṇḍato jātanti attanā kataduccaritato uppannaṁ.",
  "atk-s0515a15:3_0": "Antamasoti heṭṭhimato.",
  "atk-s0515a15:3_1": "Savacanīyampi karoti “nate labbhā ito pakkamitu”nti ito imamhā gāmādinā gantuṁ na labbhā.",
  "atk-s0515a15:3_2": "Na sakkā bahi nikkhamitunti palibodhaṁ saṅgaṁ karoti.",
  "atk-s0515a15:3_3": "Dhanajānipaccayāpīti dhanaparihānikāraṇāpi.",
  "atk-s0515a15:3_4": "Rājā tassa vividhā kammakāraṇā kārāpeti.",
  "atk-s0515a15:3_5": "Kasāhipi tāḷetīti kasādaṇḍakehi potheti.",
  "atk-s0515a15:3_6": "Vettehipi tāḷetīti sakaṇṭakavettalatāhi potheti.",
  "atk-s0515a15:3_7": "Aḍḍhadaṇḍakehītiādayo heṭṭhā vuttanayāyeva.",
  "atk-s0515a15:3_8": "Sunakhehipikhādāpetīti katipayāni divasāni āhāre adatvā chātasunakhehi khādāpeti.",
  "atk-s0515a15:3_9": "Te muhuttena aṭṭhikasaṅkhalikameva karoti.",
  "atk-s0515a15:3_10": "Sūle uttāsetīti sūlaṁ āropeti.",
  "atk-s0515a15:3_11": "Rājā imesaṁ catunnaṁ daṇḍānaṁ issaroti imāsaṁ catunnaṁ āṇānaṁ kātuṁ rājā samattho.",
  "atk-s0515a15:4_0": "Sakena kammenāti sayaṁkatena kammena.",
  "atk-s0515a15:4_1": "Tamenaṁ nirayapālāti ettha ekacce therā “nirayapālā nāma natthi, yantarūpaṁ viya kammameva kāraṇaṁ kāretī”ti vadanti.",
  "atk-s0515a15:4_2": "Tesaṁ taṁ “atthi nirayesu nirayapālāti, āmantā.",
  "atk-s0515a15:4_3": "Atthi ca kāraṇikā”tiādinā nayena abhidhamme paṭisedhitameva.",
  "atk-s0515a15:4_4": "Yathā hi manussaloke kammakāraṇakārakā atthi, evameva nirayesu nirayapālā atthīti.",
  "atk-s0515a15:4_5": "Tattaṁ ayokhilanti tigāvutaṁ attabhāvaṁ sampajjalitāya lohapathaviyā uttānakaṁ nipajjāpetvā dakkhiṇahatthe tālappamāṇaṁ ayasūlaṁ pavesenti, tathā vāmahatthādīsu.",
  "atk-s0515a15:4_6": "Yathā ca uttānakaṁ nipajjāpetvā evaṁ urenapi vāmapassenapi dakkhiṇapassenapi nipajjāpetvā taṁ kammakāraṇaṁ karontiyeva.",
  "atk-s0515a15:5_0": "Saṁvesetvāti jalitāya lohapathaviyā tigāvutaṁ attabhāvaṁ nipajjāpetvā.",
  "atk-s0515a15:5_1": "Kuṭhārīhīti mahatīhi gehacchādanassa ekapakkhamattāhi kuṭhārīhi tacchenti, lohitaṁ nadī hutvā sandati, lohapathavito jālā uṭṭhahitvā tacchitaṭṭhānaṁ gaṇhāti, mahādukkhaṁ uppajjati, tacchantā pana suttāhataṁ karitvā dāru viya aṭṭhaṁsampi chaḷaṁsampi karonti.",
  "atk-s0515a15:5_2": "Vāsīhīti mahāsuppapamāṇāhi vāsīhi.",
  "atk-s0515a15:5_3": "Rathe yojetvāti saddhiṁ yugayottaupakkharacakkakubbarapājanehi sabbato pajjalite rathe yojetvā.",
  "atk-s0515a15:5_4": "Mahantanti mahākūṭāgārappamāṇaṁ.",
  "atk-s0515a15:5_5": "Āropentīti sampajjalitehi ayamuggarehi pothentā āropenti.",
  "atk-s0515a15:5_6": "Sakimpi uddhanti supakkutthitāya ukkhaliyā pakkhittataṇḍulaṁ viya uddhaṁ adho tiriyañca gacchati.",
  "atk-s0515a15:5_7": "Mahānirayeti avīcimahānirayamhi.",
  "atk-s0515a15:6_0": "Catukkaṇṇoti caturassamañjūsāsadiso.",
  "atk-s0515a15:6_1": "Vibhattoti catudvāravasena vibhatto.",
  "atk-s0515a15:6_2": "Bhāgaso mitoti dvāravīthīnaṁ vasena bhāge ṭhapetvā ṭhapetvā vibhatto.",
  "atk-s0515a15:6_3": "Pariyantoti parikkhitto.",
  "atk-s0515a15:6_4": "Ayasāti upari navayojanikena ayapattena chādito.",
  "atk-s0515a15:6_5": "Samantā yojanasataṁ pharitvā tiṭṭhatīti evaṁ pharitvā tiṭṭhati, yathā samantā yojanasate ṭhatvā olokentassa akkhīni yamakagoḷakā viya nikkhamanti.",
  "atk-s0515a15:6_6": "Kadariyātapanāti sabbepi te ussadehi saddhiṁ aṭṭha mahānirayā kadariyā niccaṁ tapantīti kadariyātapanā.",
  "atk-s0515a15:6_7": "Balavadukkhatāya ghorā.",
  "atk-s0515a15:6_8": "Kappaṭṭhikānaṁ accīnaṁ atthitāya accimanto.",
  "atk-s0515a15:6_9": "Āsādetuṁ ghaṭṭetuṁ dukkaratāya durāsadā.",
  "atk-s0515a15:6_10": "Diṭṭhamattā vā sutamattā vā lomāni haṁsentīti lomahaṁsanarūpā.",
  "atk-s0515a15:6_11": "Bhīsanatāya bhismā.",
  "atk-s0515a15:6_12": "Bhayajananatāya paṭibhayā.",
  "atk-s0515a15:6_13": "Sukhābhāvena dukhā.",
  "atk-s0515a15:7_0": "Puratthimāyabhittiyātiādigāthānaṁ evaṁ avīcinirayoti pariyantaṁ katvā ayaṁ saṅkhepattho –",
  "atk-s0515a15:7_1": "aggijālānaṁ vā pana sattānaṁ vā tesaṁ dukkhassa vā vīci antaraṁ natthi etthāti avīci.",
  "atk-s0515a15:7_2": "Tatra hi puratthimādīhi bhittīhi jālārāsi uṭṭhahitvā pāpakammino puggale jhāpento pacchimādīsu bhittīsu paṭihaññati paharati, tā ca bhittiyo vinivijjhitvā parato yojanasataṁ gaṇhāti, heṭṭhā uṭṭhitā upari paṭihaññati, upari uṭṭhitā heṭṭhā paṭihaññati.",
  "atk-s0515a15:7_3": "Evaṁ tāvettha jālānaṁ vīci nāma natthi.",
  "atk-s0515a15:7_4": "Tassa pana anto yojanasataṭṭhānaṁ khīravallipiṭṭhassa pūritanāḷi viya sattehi nirantaraṁ pūritaṁ catūhi iriyāpathehi paccantānaṁ sattānaṁ pamāṇaṁ natthi, na ca aññamaññaṁ byābādhenti, sakasakaṭṭhāneyeva paccanti.",
  "atk-s0515a15:7_5": "Evamettha sattānaṁ vīci nāma natthi.",
  "atk-s0515a15:7_6": "Yathā pana jivhagge cha madhubindūni sattamassa tambalohabinduno anudahanabalavatāya abbohārikāni honti, tathā tattha anudahanabalavatāya sesā cha akusalavipākupekkhā abbohārikā honti, dukkhameva nirantaraṁ paññāyati.",
  "atk-s0515a15:7_7": "Evamettha dukkhassa vīci nāma natthi.",
  "atk-s0515a15:7_8": "Nirassādaṭṭhena nirayo.",
  "atk-s0515a15:8_0": "Tattha sattā mahāluddāti tasmiṁ nibbattā sattā mahantā luddā.",
  "atk-s0515a15:8_1": "Mahākibbisakārinoti mahantadāruṇakammakārino.",
  "atk-s0515a15:8_2": "Accantapāpakammantāti ekaṁsena pāpakammino.",
  "atk-s0515a15:8_3": "Paccanti na ca miyyareti channaṁ jālānamantare paccanti, na ca miyyanti.",
  "atk-s0515a15:8_4": "Jātavedasamo kāyoti tesaṁ sarīraṁ aggisadisaṁ.",
  "atk-s0515a15:8_5": "Tesaṁ nirayavāsinanti tesaṁ pāpakammānaṁ nirayavāsīnaṁ.",
  "atk-s0515a15:8_6": "Passa kammānaṁ daḷhattanti pāpakammānaṁ thirabhāvaṁ olokehi.",
  "atk-s0515a15:8_7": "Na bhasmā hoti napī masīti chārikāpi na hoti aṅgāropi.",
  "atk-s0515a15:8_8": "Puratthimenāti yadā taṁ dvāraṁ apārutaṁ hoti, atha tadabhimukhā dhāvanti, tesaṁ tattha chaviādīni jhāyanti.",
  "atk-s0515a15:8_9": "Dvārasamīpaṁ pattānañca tesaṁ taṁ pīdhīyati, pacchimaṁ apārutaṁ viya khāyati.",
  "atk-s0515a15:8_10": "Esa nayo sabbattha.",
  "atk-s0515a15:8_11": "Abhinikkhamitāsā teti nirayā nikkhamituṁ āsā etesanti nikkhamitāsā.",
  "atk-s0515a15:8_12": "Mokkhagavesinoti muñcanupāyaṁ esantā gavesantāpi.",
  "atk-s0515a15:8_13": "Na te tato nikkhamituṁ, labhanti kammapaccayāti te sattā nirayato nikkhamanadvāraṁ pāpakammapaccayā nādhigacchanti.",
  "atk-s0515a15:8_14": "Tesañca pāpakammantaṁ, avipakkaṁ kataṁ bahunti tesañca sattānaṁ lāmakaṁ dāruṇakammaṁ avipākaṁ bahuvidhaṁ nānappakāraṁ adinnavipākaṁ kataṁ upacitaṁ atthi.",
  "atk-s0515a15:9_0": "Saṁveganti vinilanaṁ.",
  "atk-s0515a15:9_1": "Ubbeganti ṭhitaṭṭhānato gamanaṁ.",
  "atk-s0515a15:9_2": "Utrāsanti ubbejanaṁ asanniṭṭhānaṁ.",
  "atk-s0515a15:9_3": "Bhayanti cittutrāsanaṁ.",
  "atk-s0515a15:9_4": "Pīḷananti ghaṭṭanaṁ.",
  "atk-s0515a15:9_5": "Ghaṭṭananti pīḷākaraṇaṁ.",
  "atk-s0515a15:9_6": "Upaddavanti ītiṁ.",
  "atk-s0515a15:9_7": "Upasagganti rundhanaṁ.",
  "atk-s0515a15:10_0": "171.",
  "atk-s0515a15:10_1": "Idāni yathānena saṁvijitaṁ, taṁ pakāraṁ dassento “phandamāna”ntiādimāha.",
  "atk-s0515a15:10_2": "Tattha phandamānanti taṇhādiṭṭhīhi kampamānaṁ.",
  "atk-s0515a15:10_3": "Appodaketi appe udake.",
  "atk-s0515a15:10_4": "Aññamaññehi byāruddhedisvāti nānāsatte ca aññamaññehi saddhiṁ viruddhe disvā.",
  "atk-s0515a15:10_5": "Maṁ bhayamāvisīti maṁ bhayaṁ paviṭṭhaṁ.",
  "atk-s0515a15:11_0": "Kilesaphandanāya phandamānanti rāgādikilesacalanāya calamānaṁ. Payogoti kāyavacīmanopayogo.",
  "atk-s0515a15:12_0": "Viruddhāti virodhamāpannā.",
  "atk-s0515a15:12_1": "Paṭiviruddhāti paṭimukhaṁ hutvā virodhamāpannā, suṭṭhu viruddhā vā.",
  "atk-s0515a15:12_2": "Āhatāti kodhena āhatā pahatā.",
  "atk-s0515a15:12_3": "Paccāhatāti paṭimallā hutvā āhatā.",
  "atk-s0515a15:12_4": "Āghātitāti ghaṭṭitā.",
  "atk-s0515a15:12_5": "Paccāghātitāti visesena ghaṭṭitā.",
  "atk-s0515a15:12_6": "Pāṇīhipi upakkamantīti hatthehipi paharanti.",
  "atk-s0515a15:13_0": "172.Samantamasāro lokoti nirayaṁ ādiṁ katvā samantato loko asāro niccasārādirahito.",
  "atk-s0515a15:13_1": "Disā sabbā sameritāti sabbā disā aniccatāya kampitā.",
  "atk-s0515a15:13_2": "Icchaṁ bhavanamattanoti attano tāṇaṁ icchanto.",
  "atk-s0515a15:13_3": "Nāddasāsiṁ anositanti kiñci ṭhānaṁ jarādīhi anajjhāvuṭṭhaṁ nāddakkhinti.",
  "atk-s0515a15:14_0": "Asāroti na sāro, sāravirahito vā.",
  "atk-s0515a15:14_1": "Nissāroti sabbena sabbaṁ sāravirahito.",
  "atk-s0515a15:14_2": "Sārāpagatoti sārato apagato.",
  "atk-s0515a15:14_3": "Niccasārasārena vāti satatasārasaṅkhātena sārena vā.",
  "atk-s0515a15:14_4": "Uparipadadvayepi eseva nayo.",
  "atk-s0515a15:14_5": "Ye puratthimāya disāya saṅkhārāti ye puratthimāya disāya paccayehi saṅgamma samāgamma katā saṅkhārā.",
  "atk-s0515a15:14_6": "Tepi eritāti tepi saṅkhārā kampitā.",
  "atk-s0515a15:14_7": "Sameritāti sammā kampitā.",
  "atk-s0515a15:14_8": "Calitāti calanaṁ gatā.",
  "atk-s0515a15:14_9": "Ghaṭṭitāti udayabbayena pīḷitā.",
  "atk-s0515a15:14_10": "Aniccatāyāti hutvā abhāvatāya.",
  "atk-s0515a15:14_11": "Jātiyā anugatāti nibbattiyā anupaviṭṭhā.",
  "atk-s0515a15:14_12": "Jarāya anusaṭāti paripakkatāya anupatthaṭā.",
  "atk-s0515a15:14_13": "Byādhinā abhibhūtāti cātuvisamena uppannabyādhinā ajjhotthaṭā.",
  "atk-s0515a15:14_14": "Maraṇena abbhāhatāti maccunā abhiāhatā pahatā.",
  "atk-s0515a15:14_15": "Atāṇāti rakkhavirahitā.",
  "atk-s0515a15:14_16": "Aleṇāti leṇavirahitā.",
  "atk-s0515a15:14_17": "Asaraṇāti natthi etesaṁ saraṇanti asaraṇā.",
  "atk-s0515a15:14_18": "Asaraṇībhūtāti sayaṁ saraṇakiccaṁ na karontīti asaraṇībhūtā.",
  "atk-s0515a15:15_0": "Attano bhavananti niddesapadassa uddesapadaṁ.",
  "atk-s0515a15:15_1": "Tāṇanti pālanaṁ.",
  "atk-s0515a15:15_2": "Leṇanti leṇaṭṭhānaṁ.",
  "atk-s0515a15:15_3": "Saraṇanti dukkhanāsanaṁ.",
  "atk-s0515a15:15_4": "Gatinti patiṭṭhaṁ.",
  "atk-s0515a15:15_5": "Parāyananti paraṁ ayanaṁ.",
  "atk-s0515a15:15_6": "Ajjhositaṁyevaaddasanti jarādīhi madditaṁyeva addakkhiṁ.",
  "atk-s0515a15:15_7": "Sabbaṁ yobbaññanti yobbanabhāvo yobbaññaṁ, sacetanānaṁ sabbaṁ yobbaññaṁ.",
  "atk-s0515a15:15_8": "Jarāya ositanti paripākāya jarāya avasitaṁ madditaṁ.",
  "atk-s0515a15:15_9": "Evaṁ sabbattha.",
  "atk-s0515a15:16_0": "173.Osāne tveva byāruddhe, disvā me aratī ahūti yobbaññādīnaṁ osāneyeva antagamake eva vināsake eva jarādīhi byāruddhe āhatacitte satte disvā arati me ahosi.",
  "atk-s0515a15:16_1": "Athettha sallanti atha etesu sattesu rāgādisallaṁ.",
  "atk-s0515a15:16_2": "Hadayassitanti cittanissitaṁ.",
  "atk-s0515a15:17_0": "Yobbaññaṁ jarā osāpetīti jarā atthaṅgameti vināseti. Evaṁ sabbattha.",
  "atk-s0515a15:18_0": "174.",
  "atk-s0515a15:18_1": "“Kathaṁ ānubhāvaṁ salla”nti ce?",
  "atk-s0515a15:18_2": "Yena sallena otiṇṇoti gāthā.",
  "atk-s0515a15:18_3": "Tattha disā sabbā vidhāvatīti sabbā duccaritadisāpi puratthimādidisāpi vidisāpi dhāvati.",
  "atk-s0515a15:18_4": "Tameva sallamabbuyha, na dhāvati na sīdatīti tameva sallaṁ uddharitvā tā ca disā na dhāvati, caturoghe ca na sīdati.",
  "atk-s0515a15:19_0": "Aññāṇantiādīsu ñāṇadassanapaṭipakkhato aññāṇaṁ adassanaṁ.",
  "atk-s0515a15:19_1": "Abhimukho hutvā dhammena na sameti na samāgacchatīti anabhisamayo.",
  "atk-s0515a15:19_2": "Anurūpato dhamme bujjhatīti anubodho.",
  "atk-s0515a15:19_3": "Tappaṭipakkhatāya ananubodho.",
  "atk-s0515a15:19_4": "Aniccādīhi saddhiṁ yojetvā na bujjhatīti asambodho.",
  "atk-s0515a15:19_5": "Asantaṁ asamañca bujjhatītipi asambodho.",
  "atk-s0515a15:19_6": "Catusaccadhammaṁ na paṭivijjhatīti appaṭivedho.",
  "atk-s0515a15:19_7": "Rūpādīsu ekadhammampi aniccādisāmaññato na saṅgaṇhātīti asaṅgāhaṇā.",
  "atk-s0515a15:19_8": "Tameva dhammaṁ na pariyogāhatīti apariyogāhaṇā.",
  "atk-s0515a15:19_9": "Na samaṁ pekkhatīti asamapekkhanā.",
  "atk-s0515a15:19_10": "Dhammānaṁ sabhāvaṁ pati na apekkhatīti apaccavekkhaṇā.",
  "atk-s0515a15:20_0": "Kusalākusalakammesu viparītavuttiyā sabhāvagahaṇābhāvena vā ekampi kammaṁ etassa paccakkhaṁ natthi, sayaṁ vā kassaci dhammassa paccakkhakaraṇaṁ nāma na hotīti apaccakkhakammaṁ.",
  "atk-s0515a15:20_1": "Yaṁ etasmiṁ anuppajjamāne cittasantānaṁ mejjhaṁ bhaveyya suci vodānaṁ, taṁ duṭṭhuṁ mejjhaṁ imināti dummejjhaṁ.",
  "atk-s0515a15:20_2": "Bālānaṁ bhāvo bālyaṁ.",
  "atk-s0515a15:20_3": "Muyhatīti moho.",
  "atk-s0515a15:20_4": "Balavataro moho pamoho.",
  "atk-s0515a15:20_5": "Samantato muyhatīti sammoho.",
  "atk-s0515a15:20_6": "Vijjāya paṭipakkhabhāvato na vijjāti avijjā.",
  "atk-s0515a15:20_7": "Oghayogattho vuttoyeva.",
  "atk-s0515a15:20_8": "Thāmagataṭṭhena anusetīti anusayo.",
  "atk-s0515a15:20_9": "Cittaṁ pariyuṭṭhāti abhibhavatīti pariyuṭṭhānaṁ.",
  "atk-s0515a15:20_10": "Hitaggahaṇābhāvena hitābhimukhaṁ gantuṁ na sakkoti aññadatthu laṅgatiyevāti laṅgī, khañjatīti attho.",
  "atk-s0515a15:20_11": "Durugghāṭanaṭṭhena vā laṅgī.",
  "atk-s0515a15:20_12": "Yathā hi mahāpalighasaṅkhātā laṅgī durugghāṭā hoti, evamayampi laṅgī viyāti laṅgī.",
  "atk-s0515a15:20_13": "Sesaṁ uttānatthameva.",
  "atk-s0515a15:21_0": "Yāevarūpā kaṅkhāti ettha kaṅkhanavasena kaṅkhā.",
  "atk-s0515a15:21_1": "Kaṅkhaṁ ānayatīti kaṅkhāyanā.",
  "atk-s0515a15:21_2": "Purimakaṅkhā hi uttarakaṅkhaṁ ānayati nāma.",
  "atk-s0515a15:21_3": "Ākāravasena vā etaṁ vuttaṁ.",
  "atk-s0515a15:21_4": "Kaṅkhāsamaṅgicittaṁ kaṅkhāya āyitattā kaṅkhāyitaṁ nāma.",
  "atk-s0515a15:21_5": "Tassa bhāvo kaṅkhāyitattaṁ.",
  "atk-s0515a15:21_6": "Vimatīti vigatā mati vimati.",
  "atk-s0515a15:21_7": "Vicikicchāti vigatā cikicchā vicikicchā, sabhāvaṁ vā vicinanto kicchati kilamati etāyāti vicikicchā.",
  "atk-s0515a15:21_8": "Sā saṁsayalakkhaṇā, kampanarasā, anicchayapaccupaṭṭhānā, anekaṁsaggāhapaccupaṭṭhānā vā, ayonisomanasikārapadaṭṭhānā, paṭipattiyā antarāyakarāti daṭṭhabbā.",
  "atk-s0515a15:22_0": "Kampanaṭṭhena dvidhā eḷayatīti dveḷhakaṁ.",
  "atk-s0515a15:22_1": "Paṭipattinivāraṇena dvidhāpatho viyāti dvedhāpatho.",
  "atk-s0515a15:22_2": "“Niccaṁ vā idaṁ aniccaṁ vā”tiādipavattiyā ekasmiṁ ākāre saṇṭhātuṁ asamatthatāya samantato setīti saṁsayo.",
  "atk-s0515a15:22_3": "Ekaṁsaṁ gahetuṁ asamatthatāya na ekaṁsaggāhoti anekaṁsaggāho.",
  "atk-s0515a15:22_4": "Nicchetuṁ asakkontī ārammaṇato osakkatīti āsappanā.",
  "atk-s0515a15:22_5": "Ogāhituṁ asakkontī parisamantato sappatīti parisappanā.",
  "atk-s0515a15:22_6": "Pariyogāhituṁ asamatthatāya apariyogāhaṇā.",
  "atk-s0515a15:22_7": "Nicchayavasena ārammaṇe pavattituṁ asamatthatāya chambhitattaṁ cittassa, thaddhabhāvoti attho.",
  "atk-s0515a15:22_8": "Vicikicchā hi uppajjitvā cittaṁ thaddhaṁ karoti, yasmā pana sā uppajjamānā ārammaṇaṁ gahetvā manaṁ vilikhantī viya, tasmā manovilekhoti vuttā.",
  "atk-s0515a15:23_0": "Viddhoti sallena laddhappahāro.",
  "atk-s0515a15:23_1": "Phuṭṭhoti ghaṭṭito.",
  "atk-s0515a15:23_2": "Paretoti pīḷito.",
  "atk-s0515a15:23_3": "Dhāvatīti purato gacchati.",
  "atk-s0515a15:23_4": "Vidhāvatīti anekavidhena gacchati.",
  "atk-s0515a15:23_5": "Sandhāvatīti vegena dhāvati.",
  "atk-s0515a15:23_6": "Saṁsaratīti ito cito ca carati.",
  "atk-s0515a15:24_0": "Acelakoti niccolo, naggoti attho.",
  "atk-s0515a15:24_1": "Muttācāroti visaṭṭhācāro, uccārakammādīsu lokiyakulaputtācārena virahito ṭhitakova uccāraṁ karoti, passāvaṁ karoti, khādati bhuñjati.",
  "atk-s0515a15:24_2": "Hatthāpalekhanoti hatthe piṇḍamhi ṭhite jivhāya hatthaṁ apalikhati, uccāraṁ vā katvā hatthamhiyeva daṇḍakasaññī hutvā hatthena apalikhati.",
  "atk-s0515a15:24_3": "Te kira daṇḍakaṁ “satto”ti paññapenti.",
  "atk-s0515a15:24_4": "Bhikkhāgahaṇatthaṁ “ehi bhadante”ti vutto na etīti na ehibhadantiko.",
  "atk-s0515a15:24_5": "Tena hi “tiṭṭha bhadante”ti vuttopi na tiṭṭhatīti na tiṭṭhabhadantiko.",
  "atk-s0515a15:24_6": "Tadubhayampi kira so “etassa vacanaṁ kataṁ bhavissatī”ti na karoti.",
  "atk-s0515a15:25_0": "Abhihaṭanti puretaraṁ gahetvā āhaṭaṁ bhikkhaṁ.",
  "atk-s0515a15:25_1": "Uddissakatanti “idaṁ tumhe uddissa kata”nti evaṁ ārocitaṁ bhikkhaṁ.",
  "atk-s0515a15:25_2": "Na nimantananti “asukaṁ nāma kulaṁ vā vīthiṁ vā gāmaṁ vā paviseyyāthā”ti evaṁ nimantitabhikkhampi na sādiyati na gaṇhāti.",
  "atk-s0515a15:25_3": "Na kumbhimukhāti kumbhito uddharitvā diyyamānaṁ bhikkhaṁ na gaṇhāti.",
  "atk-s0515a15:25_4": "Na kaḷopimukhāti kaḷopīti ukkhali vā pacchi vā, tatopi na gaṇhāti. Kasmā?",
  "atk-s0515a15:25_5": "Kumbhikaḷopiyo maṁ nissāya kaṭacchunā pahāraṁ labhantīti.",
  "atk-s0515a15:25_6": "Na eḷakamantaranti ummāraṁ antaraṁ karitvā diyyamānaṁ na gaṇhāti. Kasmā?",
  "atk-s0515a15:25_7": "Ayaṁ maṁ nissāya antarakaraṇaṁ labhatīti.",
  "atk-s0515a15:25_8": "Daṇḍamusalesupi eseva nayo.",
  "atk-s0515a15:26_0": "Na dvinnanti dvīsu bhuñjamānesu ekasmiṁ uṭṭhāya dente na gaṇhāti. Kasmā?",
  "atk-s0515a15:26_1": "Kabaḷantarāyo hotīti.",
  "atk-s0515a15:26_2": "Na gabbhiniyātiādīsu pana “gabbhiniyā kucchiyaṁ dārako kilamatī”ti, pāyantiyā dārakassa khīrantarāyo hotī”ti, “purisantaragatāya ratiantarāyo hotī”ti na gaṇhāti.",
  "atk-s0515a15:26_3": "Na saṁkittīsūti saṁkittetvā katabhattesu.",
  "atk-s0515a15:26_4": "Dubbhikkhasamaye kira acelakasāvakā acelakānamatthāya tato tato taṇḍulādīni samādapetvā bhattaṁ pacanti, ukkaṭṭho acelako tatopi na paṭiggaṇhāti.",
  "atk-s0515a15:26_5": "Na yattha sāti yattha sunakho “piṇḍaṁ labhissāmī”ti upaṭṭhito hoti, tattha tassa adatvā āhaṭaṁ na gaṇhāti. Kasmā?",
  "atk-s0515a15:26_6": "Etassa piṇḍantarāyo hotīti.",
  "atk-s0515a15:26_7": "Saṇḍasaṇḍacārinīti samūhasamūhacārinī.",
  "atk-s0515a15:26_8": "Sace hi acelakaṁ disvā “imassa bhikkhaṁ dassāmā”ti manussā bhattagehaṁ pavisanti, tesu ca pavisantesu kaḷopimukhādīsu nilīnā makkhikā uppatitvā saṇḍasaṇḍā caranti.",
  "atk-s0515a15:26_9": "Tato āhaṭaṁ bhikkhaṁ na gaṇhāti. Kasmā?",
  "atk-s0515a15:26_10": "Maṁ nissāya makkhikānaṁ gocarantarāyo jātoti.",
  "atk-s0515a15:26_11": "Thusodakanti sabbasassasambhārehi kataṁ sovīrakaṁ.",
  "atk-s0515a15:26_12": "Ettha ca surāpānameva sāvajjaṁ, ayaṁ pana sabbesupi sāvajjasaññī.",
  "atk-s0515a15:27_0": "Ekāgārikoti yo ekasmiṁyeva gehe bhikkhaṁ labhitvā nivattati.",
  "atk-s0515a15:27_1": "Ekālopikoti yo ekeneva ālopena yāpeti.",
  "atk-s0515a15:27_2": "Dvāgārikādīsupi eseva nayo.",
  "atk-s0515a15:27_3": "Ekissāpi dattiyāti ekāya dattiyā.",
  "atk-s0515a15:27_4": "Datti nāma ekā khuddakapāti hoti, yattha aggabhikkhaṁ pakkhipitvā ṭhapenti.",
  "atk-s0515a15:27_5": "Ekāhikanti ekadivasantarikaṁ.",
  "atk-s0515a15:27_6": "Aḍḍhamāsikanti aḍḍhamāsantarikaṁ.",
  "atk-s0515a15:27_7": "Pariyāyabhattabhojananti vārabhattabhojanaṁ, ekāhavārena dvīhavārena sattāhavārena aḍḍhamāsavārenāti evaṁ divasavārena ābhataṁ bhattabhojanaṁ.",
  "atk-s0515a15:28_0": "Sākabhakkhotiādīni vuttatthāneva.",
  "atk-s0515a15:28_1": "Ubbhaṭṭhakoti uddhaṁ ṭhitako.",
  "atk-s0515a15:28_2": "Ukkuṭikappadhānamanuyuttoti ukkuṭikaṁ vīriyaṁ anuyutto.",
  "atk-s0515a15:28_3": "Gacchantopi ukkuṭikova hutvā uppatitvā uppatitvā gacchati.",
  "atk-s0515a15:28_4": "Kaṇṭakāpassayikoti ayakaṇṭake vā pakatikaṇṭake vā bhūmiyaṁ koṭṭetvā tattha cammaṁ attharitvā ṭhānacaṅkamādīni karoti.",
  "atk-s0515a15:28_5": "Seyyanti sayantopi tattheva seyyaṁ kappeti.",
  "atk-s0515a15:28_6": "Phalakaseyyanti rukkhaphalake seyyaṁ.",
  "atk-s0515a15:28_7": "Thaṇḍilaseyyanti thaṇḍile ucce bhūmiṭṭhāne seyyaṁ.",
  "atk-s0515a15:28_8": "Ekapassayikoti ekapasseneva sayati.",
  "atk-s0515a15:28_9": "Rajojalladharoti sarīraṁ telena makkhetvā rajuṭṭhānaṭṭhāne tiṭṭhati, athassa sarīre rajojallaṁ laggati, taṁ dhāreti.",
  "atk-s0515a15:28_10": "Yathāsanthatikoti laddhaṁ āsanaṁ akopetvā yadeva labhati, tattheva nisīdanasīlo.",
  "atk-s0515a15:28_11": "Vekaṭikoti vikaṭakhādanasīlo, vikaṭanti gūthaṁ vuccati.",
  "atk-s0515a15:28_12": "Apānakoti paṭikkhittasītudakapāno.",
  "atk-s0515a15:28_13": "Sāyaṁ tatiyaṁ assāti sāyatatiyakaṁ.",
  "atk-s0515a15:28_14": "Pāto majjhanhike sāyanti divasassa tikkhattuṁ “pāpaṁ pavāhessāmī”ti udakorohanānuyogaṁ anuyutto viharati.",
  "atk-s0515a15:29_0": "Te salle abhisaṅkharotīti te rāgādisattasalle abhinibbatteti.",
  "atk-s0515a15:29_1": "Abhisaṅkharontoti abhinibbattento.",
  "atk-s0515a15:29_2": "Sallābhisaṅkhāravasenāti sallābhinibbattāpanakāraṇā.",
  "atk-s0515a15:29_3": "Puratthimaṁ disaṁ dhāvatīti purimaṁ disaṁ gacchati.",
  "atk-s0515a15:29_4": "Te sallābhisaṅkhārā appahīnāti ete rāgādisallā payogā nappahīnā.",
  "atk-s0515a15:29_5": "Sallābhisaṅkhārānaṁ appahīnattāti sallapayogānaṁ appahīnabhāvena.",
  "atk-s0515a15:29_6": "Gatiyā dhāvatīti gatiyaṁ dhāvati.",
  "atk-s0515a15:29_7": "Gatiyā gatinti gatito gatiṁ.",
  "atk-s0515a15:30_0": "Na sīdatīti na nimujjati.",
  "atk-s0515a15:30_1": "Na saṁsīdatīti na samantato mujjati.",
  "atk-s0515a15:30_2": "Na osīdatīti na osakkati.",
  "atk-s0515a15:30_3": "Na avasīdatīti na paccosakkati.",
  "atk-s0515a15:30_4": "Na avagacchatīti na heṭṭhā gacchati.",
  "atk-s0515a15:31_0": "175.",
  "atk-s0515a15:31_1": "Evaṁ mahānubhāvena sallena otiṇṇesu ca sattesu –",
  "atk-s0515a15:31_2": "tattha sikkhānugīyanti, yāni loke gadhitānīti gāthā.",
  "atk-s0515a15:31_3": "Tassattho –",
  "atk-s0515a15:31_4": "ye loke pañca kāmaguṇā paṭilābhāya gijjhantīti katvā “gadhitānī”ti vuccanti, cirakālasevitattā vā “gadhitānī”ti vuccanti.",
  "atk-s0515a15:31_5": "Tattha taṁ nimittaṁ hatthisikkhādikā anekā sikkhā kathīyanti, uggayhanti vā.",
  "atk-s0515a15:31_6": "Passatha yāva samattho vāyaṁ loko, yato paṇḍito kulaputto tesu vā gadhitesu tāsu vā sikkhāsu adhimutto na siyā, aññadatthu aniccādidassanena nibbijjha sabbaso kāme.",
  "atk-s0515a15:31_7": "Attano nibbānameva sikkheti.",
  "atk-s0515a15:32_0": "Paṭivijjhitvāti ñāṇena nikkhametvā vā nibbijjhitvā vā.",
  "atk-s0515a15:33_0": "176.",
  "atk-s0515a15:33_1": "Idāni yathā nibbānāya sikkhitabbaṁ, taṁ dassento “sacco siyā”tiādimāha.",
  "atk-s0515a15:33_2": "Tattha saccoti vācāsaccena ñāṇasaccena maggasaccena ca samannāgato.",
  "atk-s0515a15:33_3": "Rittapesuṇoti pahīnapesuṇo.",
  "atk-s0515a15:33_4": "Vevicchanti macchariyaṁ.",
  "atk-s0515a15:34_0": "177.Niddaṁ tandiṁ sahe thīnanti pacalāyikañca kāyālasiyañca cittālasiyañcāti ime tayo dhamme abhibhaveyya.",
  "atk-s0515a15:34_1": "Nibbānamānasoti nibbānaninnacitto.",
  "atk-s0515a15:35_0": "Kāyassa akalyatāti khandhattayasaṅkhātassa nāmakāyassa gilānabhāvo.",
  "atk-s0515a15:35_1": "Gilāno hi akallakoti vuccati.",
  "atk-s0515a15:35_2": "Vinayepi vuttaṁ –",
  "atk-s0515a15:35_3": "“nāhaṁ, bhante, akallako”ti.",
  "atk-s0515a15:35_4": "Akammaññatāti kāyagelaññasaṅkhāto akammaññatākāro.",
  "atk-s0515a15:35_5": "Megho viya ākāsaṁ kāyaṁ onayhatīti onāho.",
  "atk-s0515a15:35_6": "Sabbato bhāgena onāho pariyonāho.",
  "atk-s0515a15:35_7": "Abbhantare samorundhatīti antosamorodho.",
  "atk-s0515a15:35_8": "Medhatīti middhaṁ, akammaññabhāvena vihiṁsatīti attho.",
  "atk-s0515a15:35_9": "Supanti tenāti suppaṁ.",
  "atk-s0515a15:35_10": "Akkhidalādīnaṁ pacalabhāvaṁ karotīti pacalāyikā.",
  "atk-s0515a15:35_11": "Suppanā suppitattanti ākārabhāvaniddesā.",
  "atk-s0515a15:35_12": "Olīyanāti olīyanākāro.",
  "atk-s0515a15:35_13": "Dutiyaṁ upasaggavasena vaḍḍhitaṁ.",
  "atk-s0515a15:35_14": "Līnanti avipphārikatāya paṭikuṭikaṁ.",
  "atk-s0515a15:35_15": "Itare dve ākārabhāvaniddesā.",
  "atk-s0515a15:35_16": "Thinanti sappipiṇḍo viya avipphārikatāya ghanabhāvena ṭhitaṁ.",
  "atk-s0515a15:35_17": "Thiyanāti ākāraniddeso.",
  "atk-s0515a15:35_18": "Thiyitassa bhāvo thiyitattaṁ, avipphāravasena thaddhatāti attho.",
  "atk-s0515a15:36_0": "Sabbasaṅkhāradhātuyāti nibbānaninnamānaso sabbatebhūmikasaṅkhātadhātuyā.",
  "atk-s0515a15:36_1": "Cittaṁ paṭivāpetvāti cittaṁ nivattāpetvā.",
  "atk-s0515a15:36_2": "Etaṁ santanti etaṁ nibbānaṁ.",
  "atk-s0515a15:36_3": "Kilesasantatāya santaṁ.",
  "atk-s0515a15:36_4": "Atappakaṭṭhena paṇītaṁ.",
  "atk-s0515a15:37_0": "Na paṇḍitā upadhisukhassa hetūti dabbajātikā kāmasukhassa kāraṇā dānāni na denti.",
  "atk-s0515a15:37_1": "Kāmañca te upadhiparikkhayāyāti ekaṁsena te paṇḍitā kāmakkhayāya kāmakkhepanatthaṁ dānāni denti.",
  "atk-s0515a15:37_2": "Apunabbhavāyāti nibbānatthāya.",
  "atk-s0515a15:37_3": "Jhānāni bhāventīti paṭhamajjhānādīni vaḍḍhenti.",
  "atk-s0515a15:37_4": "Punabbhavāyāti punabbhavakāraṇā.",
  "atk-s0515a15:37_5": "Te paṇḍitā nibbānaṁ abhimukhaṁ hutvā dānaṁ dadanti.",
  "atk-s0515a15:38_0": "178.Sāhasāti rattassa rāgacaritādibhedā sāhasākāraṇā. Niddeso uttānatthoyeva.",
  "atk-s0515a15:39_0": "179.Purāṇaṁ nābhinandeyyāti atītaṁ rūpādiṁ nābhinandeyya.",
  "atk-s0515a15:39_1": "Naveti paccuppanne.",
  "atk-s0515a15:39_2": "Hīyamāneti vinassamāne.",
  "atk-s0515a15:39_3": "Ākāsaṁ na sito siyāti taṇhānissito na bhaveyya.",
  "atk-s0515a15:39_4": "Taṇhā hi rūpādīnaṁ ākāsanato “ākāso”ti vuccati.",
  "atk-s0515a15:40_0": "Vemāneti abhavamāne. Vigacchamāneti apagacchamāne.",
  "atk-s0515a15:41_0": "“Ākāsatī”ti “ākassatī”ti ca duvidho pāṭho.",
  "atk-s0515a15:42_0": "180.",
  "atk-s0515a15:42_1": "Kiṁ kāraṇā ākāsaṁ na sito siyāti ce?",
  "atk-s0515a15:42_2": "Gedhaṁ brūmīti gāthā.",
  "atk-s0515a15:42_3": "Tassattho –",
  "atk-s0515a15:42_4": "ahañhi imaṁ ākāsasaṅkhātaṁ taṇhaṁ rūpādīsu gijjhanato gedhaṁ brūmi “gedho”ti vadāmi.",
  "atk-s0515a15:42_5": "Kiñca bhiyyo –",
  "atk-s0515a15:42_6": "avahananaṭṭhena “ogho”ti ca ājavanaṭṭhena “ājava”nti ca “idaṁ mayhaṁ, idaṁ mayha”nti jappakāraṇato “jappana”nti ca dummuñcanaṭṭhena “ārammaṇa”nti ca kampakaraṇaṭṭhena “kampana”nti ca brūmi, esāva lokassa palibodhaṭṭhena duratikkamanīyaṭṭhena ca “kāmapaṅko duraccayo”ti.",
  "atk-s0515a15:43_0": "Ājavanti āpaṭisandhito javati dhāvatīti ājavaṁ, vaṭṭamūlatāya punabbhave paṭisandhidānataṇhāyetaṁ adhivacanaṁ.",
  "atk-s0515a15:43_1": "Jappananti patthanā, taṇhāyetaṁ adhivacanaṁ.",
  "atk-s0515a15:43_2": "Ārammaṇampi vuccati taṇhāti rūpādīsu ārammaṇesu uppannataṇhā muccituṁ asakkuṇeyyaṭṭhena ārammaṇāti kathīyati.",
  "atk-s0515a15:43_3": "Kāmapaṅkoti osīdanaṭṭhena kalalaṁ.",
  "atk-s0515a15:43_4": "Kaddamoti saṅgaṭṭhena kaddamo.",
  "atk-s0515a15:43_5": "Tāpanaṭṭhena kileso.",
  "atk-s0515a15:43_6": "Niyyāsaṁ viya laggāpanaṭṭhena palipo.",
  "atk-s0515a15:43_7": "Rundhitvā dhāraṇaṭṭhena palirodho.",
  "atk-s0515a15:43_8": "Evametaṁ gedhādipariyāyaṁ ākāsaṁ anissito.",
  "atk-s0515a15:44_0": "181.Saccā avokkamanti gāthā.",
  "atk-s0515a15:44_1": "Tassattho –",
  "atk-s0515a15:44_2": "pubbe vuttā tividhāpi saccā avokkamaṁ moneyyapattiyā munīti saṅkhaṁ gato nibbānathale tiṭṭhati brāhmaṇo, sa veevarūpo sabbāni āyatanāni nissajjitvā “santo”ti vuccati.",
  "atk-s0515a15:44_3": "Niddese vattabbaṁ natthi.",
  "atk-s0515a15:45_0": "182.",
  "atk-s0515a15:45_1": "Kiñca bhiyyo –",
  "atk-s0515a15:45_2": "sa ve vidvāti gāthā.",
  "atk-s0515a15:45_3": "Tattha ñatvā dhammanti aniccādinayena saṅkhatadhammaṁ aññāya.",
  "atk-s0515a15:45_4": "Sammā so loke iriyānoti asammāiriyanakarānaṁ kilesānaṁ pahānā sammā so loke iriyamāno.",
  "atk-s0515a15:46_0": "183.",
  "atk-s0515a15:46_1": "Evaṁ apihento ca –",
  "atk-s0515a15:46_2": "yodha kāmeti gāthā.",
  "atk-s0515a15:46_3": "Tattha saṅganti sattavidhaṁ saṅgaṁ yo accatari.",
  "atk-s0515a15:46_4": "Nājjhetīti na abhijjhāyati.",
  "atk-s0515a15:47_0": "184.",
  "atk-s0515a15:47_1": "Tasmā tumhesupi yo evarūpo hotuṁ icchati, taṁ vadāmi –",
  "atk-s0515a15:47_2": "yaṁ pubbeti gāthā.",
  "atk-s0515a15:47_3": "Tattha yaṁ pubbeti atīte saṅkhāre ārabbha uppajjanadhammaṁ kilesajātaṁ atītaṁ kammañca.",
  "atk-s0515a15:47_4": "Pacchā te māhu kiñcananti anāgatepi saṅkhāre ārabbha uppajjanadhammaṁ rāgādikiñcanaṁ mā ahu.",
  "atk-s0515a15:47_5": "Majjhe ce no gahessasīti paccuppannarūpādidhammepi na gahessasi ce.",
  "atk-s0515a15:47_6": "Evaṁ upasanto carissasi.",
  "atk-s0515a15:48_0": "Abījaṁ karohīti maggañāṇena na bījaṁ karohi.",
  "atk-s0515a15:48_1": "Rāgakiñcananti rāgaphandanaṁ.",
  "atk-s0515a15:48_2": "Dosakiñcanādīsupi eseva nayo.",
  "atk-s0515a15:49_0": "185.",
  "atk-s0515a15:49_1": "Evaṁ arahattappattiṁ dassetvā idāni arahato thutivasena ito parā gāthāyo abhāsi.",
  "atk-s0515a15:49_2": "Tattha sabbasoti gāthāya mamāyitanti mamattakaraṇaṁ.",
  "atk-s0515a15:49_3": "“Mama ida”nti gahitaṁ vā vatthu.",
  "atk-s0515a15:49_4": "Asatā ca na socatīti avijjamānakāraṇā asantakāraṇā na socati.",
  "atk-s0515a15:49_5": "Na jīyatīti jāniṁ nādhigacchati.",
  "atk-s0515a15:50_0": "Ahuvata meti mayhaṁ ahosi vata.",
  "atk-s0515a15:50_1": "Taṁ vata me natthīti yaṁ atīte ahosi, taṁ mayhaṁ idāni na santi.",
  "atk-s0515a15:50_2": "Siyā vata meti yaṁ mayhaṁ bhavissati, taṁ vatāhaṁ na labhāmīti idāni ahaṁ ekaṁsena na pāpuṇāmi.",
  "atk-s0515a15:51_0": "186. Kiñca bhiyyo – yassa natthīti gāthā. Tattha kiñcananti kiñci rūpādidhammajātaṁ.",
  "atk-s0515a15:52_0": "Abhisaṅkhatanti kammena saṅkharitaṁ.",
  "atk-s0515a15:52_1": "Abhisañcetayitanti cittena rāsikataṁ.",
  "atk-s0515a15:52_2": "Avijjāya tvevāti avijjāya tu eva.",
  "atk-s0515a15:52_3": "Asesavirāganirodhāti virāgasaṅkhātena maggena niravasesanirodhā.",
  "atk-s0515a15:53_0": "Suññatolokaṁ avekkhassūti avasavattisallakkhaṇavasena vā tucchasaṅkhārasamanupassanavasena vāti dvīhākārehi suññato lokaṁ passa.",
  "atk-s0515a15:53_1": "Attānudiṭṭhiṁ ūhaccāti sakkāyadiṭṭhiṁ uddharitvā.",
  "atk-s0515a15:53_2": "Evaṁ maccutaro siyāti evaṁ maraṇassa taraṇo bhaveyya.",
  "atk-s0515a15:53_3": "Evaṁ lokaṁ avekkhantanti evaṁ khandhalokaṁ passantaṁ.",
  "atk-s0515a15:53_4": "Maccurājā na passatīti maraṇarājā na oloketi na dakkhati.",
  "atk-s0515a15:54_0": "Nāññaṁ patthayate kiñcīti aññaṁ appamattakampi na patthayati na pihayati.",
  "atk-s0515a15:54_1": "Aññatra appaṭisandhiyāti nibbānaṁ ṭhapetvā.",
  "atk-s0515a15:54_2": "“Aññatrappaṭisandhiyā”ti ekapadaṁ katvāpi paṭhanti.",
  "atk-s0515a15:55_0": "187.",
  "atk-s0515a15:55_1": "Kiñca bhiyyo –",
  "atk-s0515a15:55_2": "aniṭṭhurīti gāthā.",
  "atk-s0515a15:55_3": "Tattha aniṭṭhurīti anissukī.",
  "atk-s0515a15:55_4": "“Aniṭṭharī”tipi keci paṭhanti.",
  "atk-s0515a15:55_5": "Sabbadhī samoti sabbattha samo, upekkhakoti adhippāyo.",
  "atk-s0515a15:55_6": "Kiṁ vuttaṁ hoti?",
  "atk-s0515a15:55_7": "Yo so “natthi me”ti na socati, tamahaṁ avikampinaṁ puggalaṁ puṭṭho samāno aniṭṭhurī ananugiddho, anejo sabbadhī samoti imaṁ tasmiṁ puggale catubbidhaṁ ānisaṁsaṁ brūmīti.",
  "atk-s0515a15:56_0": "Niṭṭhuriyoti issukī.",
  "atk-s0515a15:56_1": "Niṭṭhurabhāvo niṭṭhuriyaṁ, taṁ nissāya ettakampi natthīti kheḷapātanti attho.",
  "atk-s0515a15:56_2": "Niṭṭhuriyakammanti niṭṭhuriyakaraṇaṁ.",
  "atk-s0515a15:56_3": "Gahaṭṭho vā hi gahaṭṭhaṁ bhikkhu vā bhikkhuṁ nissāya vasanto appamattakeneva kujjhitvā taṁ nissāya ettakampi natthīti kheḷaṁ pātetvā pādena maddanto viya niṭṭhuriyaṁ nāma karoti.",
  "atk-s0515a15:56_4": "Tassa taṁ kammaṁ “niṭṭhuriyakamma”nti vuccati.",
  "atk-s0515a15:56_5": "Issāti sabhāvaniddeso.",
  "atk-s0515a15:56_6": "Tato parā dve ākārabhāvaniddesā.",
  "atk-s0515a15:56_7": "Itarattayaṁ pariyāyavacanaṁ.",
  "atk-s0515a15:56_8": "Lakkhaṇādito panesā parasampattīnaṁ usūyanalakkhaṇā issā;",
  "atk-s0515a15:56_9": "tattha ca anabhiratirasā;",
  "atk-s0515a15:56_10": "tato vimukhabhāvapaccupaṭṭhānā;",
  "atk-s0515a15:56_11": "parasampattipadaṭṭhānā.",
  "atk-s0515a15:57_0": "Lābhepi na iñjatīti paccayalābhe na calati. Alābhepīti paccayānaṁ alābhepi.",
  "atk-s0515a15:58_0": "188.",
  "atk-s0515a15:58_1": "Kiñca bhiyyo –",
  "atk-s0515a15:58_2": "anejassāti gāthā.",
  "atk-s0515a15:58_3": "Tattha nisaṅkhatīti puññābhisaṅkhārādīsu yo koci saṅkhāro.",
  "atk-s0515a15:58_4": "So hi yasmā nisaṅkhariyati, nisaṅkharoti vā, tasmā “nisaṅkhatī”ti vuccati.",
  "atk-s0515a15:58_5": "Viyārambhāti vividhā puññābhisaṅkhārādikā ārambhā.",
  "atk-s0515a15:58_6": "Khemaṁ passati sabbadhīti sabbattha abhayameva passati.",
  "atk-s0515a15:59_0": "Ārambhāti kammānaṁ paṭhamārambhā.",
  "atk-s0515a15:59_1": "Viyārambhāti uparūpari vividhaārambhanavasena vīriyārambhā.",
  "atk-s0515a15:59_2": "Tīsu bhavesu paṭisandhijanakakammānaṁ etaṁ adhivacanaṁ.",
  "atk-s0515a15:59_3": "Tasmā viyārambhā ārato.",
  "atk-s0515a15:60_0": "189.",
  "atk-s0515a15:60_1": "Evaṁ passanto na samesūti gāthā.",
  "atk-s0515a15:60_2": "Tattha na vadateti “sadisohamasmī”tiādinā mānavasena samesupi attānaṁ na vadati omesupi ussesupi.",
  "atk-s0515a15:60_3": "Nādeti na nirassatīti rūpādīsu kañci dhammaṁ na gaṇhāti na nissajjati.",
  "atk-s0515a15:60_4": "Sesaṁ sabbattha tattha tattha vuttanayattā pākaṭameva.",
  "atk-s0515a15:60_5": "Evaṁ arahattanikūṭeneva desanaṁ niṭṭhāpesīti.",
  "atk-s0515a15:61_0": "Saddhammappajjotikāya mahāniddesaṭṭhakathāya",
  "atk-s0515a15:62_0": "Attadaṇḍasuttaniddesavaṇṇanā niṭṭhitā."
}