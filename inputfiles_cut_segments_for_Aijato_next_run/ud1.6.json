{
  "ud1.6:0.1_0": "Udāna 1.6",
  "ud1.6:0.2_0": "Mahākassapasutta",
  "ud1.6:1.1_0": "Evaṁ me sutaṁ—",
  "ud1.6:1.2_0": "ekaṁ samayaṁ bhagavā rājagahe viharati veḷuvane kalandakanivāpe.",
  "ud1.6:1.3_0": "Tena kho pana samayena āyasmā mahākassapo pippaliguhāyaṁ viharati ābādhiko dukkhito bāḷhagilāno.",
  "ud1.6:1.4_0": "Atha kho āyasmā mahākassapo aparena samayena tamhā ābādhā vuṭṭhāsi.",
  "ud1.6:1.5_0": "Atha kho āyasmato mahākassapassa tamhā ābādhā vuṭṭhitassa etadahosi:",
  "ud1.6:1.6_0": "“yannūnāhaṁ rājagahaṁ piṇḍāya paviseyyan”ti.",
  "ud1.6:2.1_0": "Tena kho pana samayena pañcamattāni devatāsatāni ussukkaṁ āpannāni honti āyasmato mahākassapassa piṇḍapātapaṭilābhāya.",
  "ud1.6:2.2_0": "Atha kho āyasmā mahākassapo tāni pañcamattāni devatāsatāni paṭikkhipitvā pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisi—",
  "ud1.6:2.3_0": "yena daliddavisikhā kapaṇavisikhā pesakāravisikhā.",
  "ud1.6:2.4_0": "Addasā kho bhagavā āyasmantaṁ mahākassapaṁ rājagahe piṇḍāya carantaṁ yena daliddavisikhā kapaṇavisikhā pesakāravisikhā.",
  "ud1.6:3.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud1.6:4.1_0": "“Anaññaposimaññātaṁ,",
  "ud1.6:4.2_0": "dantaṁ sāre patiṭṭhitaṁ;",
  "ud1.6:4.3_0": "Khīṇāsavaṁ vantadosaṁ,",
  "ud1.6:4.4_0": "tamahaṁ brūmi brāhmaṇan”ti.",
  "ud1.6:4.5_0": "Chaṭṭhaṁ."
}