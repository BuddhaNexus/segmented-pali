{
  "tika-abh05t5:0_0": "Paṭṭhānapakaraṇa-anuṭīkā",
  "tika-abh05t5:1_0": "Ganthārambhavaṇṇanā",
  "tika-abh05t5:2_0": "Kāmaguṇādīhīti kāmaguṇajhānābhiññācittissariyādīhi.",
  "tika-abh05t5:2_1": "Laḷantīti laḷitānubhavanavasena ramanti.",
  "tika-abh05t5:2_2": "Tesūti kāmaguṇādīsu.",
  "tika-abh05t5:2_3": "Viharantīti iriyāpathaparivattanādinā vattanti.",
  "tika-abh05t5:2_4": "Paccatthiketi bāhirabbhantarabhede amitte.",
  "tika-abh05t5:2_5": "Issariyaṁ tattha tattha ādhipateyyaṁ.",
  "tika-abh05t5:2_6": "Ṭhānaṁ seṭṭhisenāpatiyuvarājādiṭṭhānantaraṁ.",
  "tika-abh05t5:2_7": "Ādi-saddena parivāraparicchedādi saṅgayhati.",
  "tika-abh05t5:2_8": "Puññayogānubhāvappattāyāti dānamayādipuññānubhāvādhigatāya samathavipassanābhāvanāsaṅkhātayogānubhāvādhigatāya ca.",
  "tika-abh05t5:2_9": "Jutiyāti sarīrappabhāya ceva ñāṇappabhāya ca.",
  "tika-abh05t5:2_10": "Ettha ca deva-saddo yathā kīḷāvijigisāvohārajutigatiattho, evaṁ sattiabhitthavakamanatthopi hoti dhātusaddānaṁ anekatthabhāvatoti “yadicchitanipphādane sakkontīti vā”tiādi vuttaṁ.",
  "tika-abh05t5:3_0": "Iddhividhāditāmattena bhagavato abhiññādīnaṁ sāvakehi sādhāraṇatāvacanaṁ, sabhāvato pana sabbepi buddhaguṇā anaññasādhāraṇāyevāti dassento “niratisayāya abhiññākīḷāya, uttamehi dibbabrahmaariyavihārehī”ti āha.",
  "tika-abh05t5:3_1": "Cittissariyasattadhanādīnaṁ dānasaṅkhātena sammāpaṭipattiaveccappasādasakkārānaṁ gahaṇasaṅkhātenāti yojanā.",
  "tika-abh05t5:3_2": "Gahaṇañcettha tesu upalabbhamānasammāpaṭipattiaveccappasādānaṁ tehi upanīyamānasakkārassa ca abhinandanaṁ anumodanaṁ sampaṭicchanañca veditabbaṁ.",
  "tika-abh05t5:3_3": "Dhammasabhāvānurūpānusāsanīvacaneneva ca pana sikkhāpadapaññattipi saṅgahitāti daṭṭhabbā vītikkamadhammānurūpā anusāsanīti katvā.",
  "tika-abh05t5:3_4": "Ñāṇagati ñāṇena gantabbassa ñeyyassa avabodho.",
  "tika-abh05t5:3_5": "Samannāgatattāti idaṁ “abhiññākīḷāyā”tiādīsu paccekaṁ yojetabbaṁ, tathā sadevakena lokenāti idaṁ “gamanīyato”tiādīsu.",
  "tika-abh05t5:3_6": "Te deveti sammutidevādike deve.",
  "tika-abh05t5:3_7": "Tehi guṇehīti abhiññādiguṇehi.",
  "tika-abh05t5:3_8": "Pūjanīyataro devoti idaṁ pūjanīyapariyāyo ayaṁ ati-saddoti katvā vuttaṁ.",
  "tika-abh05t5:3_9": "Atirekataroti adhikataro.",
  "tika-abh05t5:3_10": "Upapattidevānanti idaṁ tabbahulatāya vuttaṁ.",
  "tika-abh05t5:3_11": "Visuddhidevāpi hi tattha vijjanteva, tesupi vā labbhamānaṁ upapattidevabhāvamattameva gahetvā tathā vuttaṁ.",
  "tika-abh05t5:3_12": "Paṭipakkhānaṁ dussīlyamuṭṭhassaccavikkhepānaṁ, sīlavipattiabhijjhādomanassaavasiṭṭhanīvaraṇānaṁ vā.",
  "tika-abh05t5:4_0": "Isīnaṁ sattamo, isīsu sattamoti duvidhampi atthaṁ yojetvā dassento “catusaccāvabodhagatiyā…pe…",
  "tika-abh05t5:4_1": "vutto”ti āha.",
  "tika-abh05t5:4_2": "Saparasantānesu sīlādiguṇānaṁ esanaṭṭhena vā isayo, buddhādayo ariyā.",
  "tika-abh05t5:4_3": "Isi ca so sattamo cāti isisattamoti evamettha attho daṭṭhabbo.",
  "tika-abh05t5:4_4": "“Nāmarūpanirodha”nti ettha yaṁ nāmarūpaṁ nirodhetabbaṁ, taṁ dassento “yato viññāṇaṁ paccudāvattatī”ti āha.",
  "tika-abh05t5:4_5": "Vaṭṭapariyāpannañhi nāmarūpaṁ nirodhetabbaṁ.",
  "tika-abh05t5:4_6": "Tasmiñhi nirodhite sabbaso nāmarūpaṁ nirodhitameva hoti.",
  "tika-abh05t5:4_7": "Yathāha “sotāpattimaggañāṇena abhisaṅkhāraviññāṇassa nirodhena satta bhave ṭhapetvā anamatagge saṁsāre ye uppajjeyyuṁ nāmañca rūpañca, etthete nirujjhanti…pe…",
  "tika-abh05t5:4_8": "arahato anupādisesāya nibbānadhātuyā parinibbāyantassa carimaviññāṇassa nirodhena paññā ca sati ca nāmañca rūpañca, etthete nirujjhanti vūpasamanti atthaṁ gacchanti paṭippassambhantī”ti.",
  "tika-abh05t5:4_9": "Atigambhīranayamaṇḍitadesanaṁ sātisayaṁ paccayākārassa vibhāvanato.",
  "tika-abh05t5:4_10": "Sabhāvato ca paccayākāro gambhīro.",
  "tika-abh05t5:4_11": "Yathāha “adhigato kho myāyaṁ dhammo gambhīro”tiādi, “gambhīro cāyaṁ, ānanda, paṭiccasamuppādo gambhīrāvabhāso”ti ca ādi.",
  "tika-abh05t5:4_12": "Tassa cāyaṁ anantanayapaṭṭhānadesanā atigambhīrāva.",
  "tika-abh05t5:5_0": "Ganthārambhavaṇṇanā niṭṭhitā.",
  "tika-abh05t5:6_0": "Paccayuddesavaṇṇanā",
  "tika-abh05t5:7_0": "Samānaneti samānanayane, samāharaṇe, samānakaraṇe vā aṭṭhakathādhippāyaṁ.",
  "tika-abh05t5:7_1": "Tattha “dve anulomāni dhammānulomañca paccayānulomañcā”tiādinā parato vaṇṇayissanti.",
  "tika-abh05t5:8_0": "Paṭṭhānanāmatthoti “paṭṭhāna”nti imassa nāmassa attho, taṁ pana yasmā avayavadvārena samudāye niruḷhaṁ, tasmā yathā avayavesu patiṭṭhitaṁ, tameva tāva dassetuṁ “tikapaṭṭhānādīnaṁ tikapaṭṭhānādināmattho”ti vuttaṁ.",
  "tika-abh05t5:8_1": "Atha vā avayavānameva paṭṭhānanāmattho niddhāretabbo taṁsamudāyamattattā pakaraṇassa.",
  "tika-abh05t5:8_2": "Na hi samudāyo nāma koci attho atthīti dassetuṁ “paṭṭhānaṁ…pe…",
  "tika-abh05t5:8_3": "nāmattho”ti vuttaṁ.",
  "tika-abh05t5:8_4": "Tenevāha “imassa pakaraṇassa…pe…",
  "tika-abh05t5:8_5": "samodhānatā cettha vattabbā”ti.",
  "tika-abh05t5:8_6": "Vacanasamudāyatthavijānanena viditapaṭṭhānasāmaññatthassa vitthārato paṭṭhānakathā vuccamānā sukhaggahaṇā hotīti dassento āha “evañhi…pe… hotī”ti.",
  "tika-abh05t5:8_7": "Tatthāti tāsu nāmatthayathāvuttasamodhānatāsu.",
  "tika-abh05t5:8_8": "Sabbasādhāraṇassāti sabbesaṁ avayavabhūtānaṁ tikapaṭṭhānādīnaṁ samudāyassa ca sādhāraṇassa.",
  "tika-abh05t5:8_9": "Atthato āpannaṁ nānāvidhabhāvanti pakāraggahaṇeneva pakārānaṁ anekavidhatā ca gahitāva hontīti vuttaṁ.",
  "tika-abh05t5:8_10": "Pakārehi ṭhānanti hi paṭṭhānaṁ, nānāvidho paccayo, taṁ ettha vibhajanavasena atthīti paṭṭhānaṁ, pakaraṇaṁ, tadavayavo ca.",
  "tika-abh05t5:8_11": "Etasmiñca atthanaye saddatopi nānāvidhabhāvasiddhi dassitāti veditabbā.",
  "tika-abh05t5:8_12": "Tattha nānappakārā paccayatā, nānappakārānaṁ paccayatā ca nānappakārapaccayatāti ubhayampi sāmaññaniddesena ekasesanayena vā ekajjhaṁ gahitanti dassento “ekassapi…pe…",
  "tika-abh05t5:8_13": "veditabbā”ti āha.",
  "tika-abh05t5:8_14": "Anekadhammabhāvatoti aneke dhammā etassāti anekadhammo, tabbhāvatoti yojetabbaṁ.",
  "tika-abh05t5:8_15": "Nānappakārapaccayatāti nānappakārapaccayabhāvo, yo aṭṭhakathāyaṁ “nānappakārapaccayaṭṭho”ti vutto.",
  "tika-abh05t5:9_0": "Kāmaṁ dhammasaṅgahādīsupi attheva paccayadhammavibhāgo, so pana tattha paccayabhāvo na tathā tapparabhāvena vibhatto yathā paṭṭhāneti dassento “etena…pe…",
  "tika-abh05t5:9_1": "dassetī”ti āha.",
  "tika-abh05t5:9_2": "Sātisayavibhāgataṁ imassa pakaraṇassa tathā tadavayavānaṁ.",
  "tika-abh05t5:10_0": "Sabbaññutaññāṇassa yathāvuttagamanaṁ yadadhikaraṇaṁ, taṁ dassetuṁ “etthāti vacanaseso”ti.",
  "tika-abh05t5:10_1": "Gamanadesabhāvatoti pavattiṭṭhānabhāvato.",
  "tika-abh05t5:10_2": "Aññehi gatimantehīti tīsu kālesu appaṭihatañāṇādīhi.",
  "tika-abh05t5:10_3": "Tassa sabbaññutaññāṇassa.",
  "tika-abh05t5:11_0": "Tividhena paricchedena desitesu dhammesu tikavohāroti āha “tikānanti tikavasena vuttadhammāna”nti.",
  "tika-abh05t5:11_1": "Tīṇi parimāṇāni etesanti hi tikā.",
  "tika-abh05t5:11_2": "Samantāti samantato sabbabhāgatoti vuttaṁ hotīti āha “anulomādīhi sabbappakārehipī”ti.",
  "tika-abh05t5:11_3": "Gatānīti pavattāni.",
  "tika-abh05t5:11_4": "Samantacatuvīsatipaṭṭhānānīti samantato anulomādisabbabhāgato samodhānavasena catuvīsati paṭṭhānāni.",
  "tika-abh05t5:11_5": "Anulomādisabbakoṭṭhāsatoti anulomādicatukoṭṭhāsato.",
  "tika-abh05t5:11_6": "Tikādichachabhāvanti tikādidukadukapariyosānehi chachabhāvaṁ.",
  "tika-abh05t5:11_7": "Tenāti yathāvuttadassanena.",
  "tika-abh05t5:11_8": "Dhammānulomādisabbakoṭṭhāsatoti paccanīkādidukādisahajātavārādipaccayapaccanīyādiārammaṇamūlādīnaṁ gahaṇaṁ daṭṭhabbaṁ.",
  "tika-abh05t5:11_9": "Yathāvuttato aññassa pakārassa asambhavato “anūnehi nayehi pavattānīti vuttaṁ hotī”ti āha.",
  "tika-abh05t5:11_10": "Tāni pana yathāvuttāni samantapaṭṭhānāni.",
  "tika-abh05t5:11_11": "Ayañca atthavaṇṇanā aṭṭhakathāvacanena aññadatthu saṁsandatīti dassento āha “tenevāha…pe…",
  "tika-abh05t5:11_12": "vasenā”ti.",
  "tika-abh05t5:12_0": "Hetunoti hetusabhāvassa dhammassa.",
  "tika-abh05t5:12_1": "Satipi hetusabhāvassa ārammaṇapaccayādibhāve savisese tāva paccaye dassentena “adhipatipaccayādibhūtassa cā”ti vuttaṁ.",
  "tika-abh05t5:12_2": "“Hetu hutvā paccayo”ti vutte dhammassa hetusabhāvatā niddhāritā, na paccayavisesoti tassa adhipatipaccayādibhāvo na nivāritoti āha “etenapi so eva doso āpajjatī”ti.",
  "tika-abh05t5:12_3": "Tenāti hetubhāvaggahaṇena.",
  "tika-abh05t5:12_4": "Idhāti “hetupaccayo”ti ettha.",
  "tika-abh05t5:12_5": "Dhammaggahaṇanti alobhādidhammaggahaṇaṁ.",
  "tika-abh05t5:12_6": "Sattiviseso attano balaṁ sattikāraṇabhāvo, yo rasotipi vuccati, svāyaṁ anaññasādhāraṇatāya dhammato anaññopi paccayantarasamavāyeyeva labbhamānattā añño viya katvā vutto.",
  "tika-abh05t5:12_7": "Tassāti hetubhāvasaṅkhātassa sāmatthiyassa.",
  "tika-abh05t5:12_8": "Hetu hutvāti etthāpi hetubhāvavācako hetusaddo, na hetusabhāvadhammavācakoti āha “hetu hutvā paccayoti ca vutta”nti.",
  "tika-abh05t5:13_0": "Evañca katvātiādinā yathāvuttamatthaṁ pāḷiyā samattheti.",
  "tika-abh05t5:13_1": "Yadi evaṁ aṭṭhakathāyaṁ dhammasseva paccayatāvacanaṁ kathanti āha “aṭṭhakathāyaṁ panā”tiādi.",
  "tika-abh05t5:13_2": "Teneva cettha amhehipi “dhammato anaññopi añño viya katvā”ti ca vuttaṁ.",
  "tika-abh05t5:13_3": "Yadi aṭṭhakathāyaṁ “yo hi dhammo, mūlaṭṭhena upakārako dhammo”ti ca ādīsu dhammena dhammasattivibhāvanaṁ kataṁ, atha kasmā idha hetubhāvena paccayoti dhammasattiyeva vibhāvitāti codanaṁ manasi katvā vuttaṁ “idhāpi vā…pe…",
  "tika-abh05t5:13_4": "dassetī”ti.",
  "tika-abh05t5:13_5": "Dhammasattivibhāvanaṁ panettha na sakkā paṭikkhipitunti dassento “na hī”tiādimāha.",
  "tika-abh05t5:13_6": "Attho etassa atthīti attho, atthābhidhāyivacananti vuttaṁ “etīti etassa attho vattatī”ti, tasmā atthoti atthavacananti vuttaṁ hoti.",
  "tika-abh05t5:13_7": "Tenāha “tañca uppattiṭṭhitīnaṁ sādhāraṇavacana”nti.",
  "tika-abh05t5:13_8": "Tañcāti hi “vattatī”ti vacanaṁ paccāmaṭṭhaṁ.",
  "tika-abh05t5:13_9": "Atha vā etīti etassa atthoti “etī”ti etassa padassa attho “vattatī”ti ettha vattanakiriyā.",
  "tika-abh05t5:13_10": "Tañcāti tañca vattanaṁ.",
  "tika-abh05t5:13_11": "Etasmiṁ panatthe sādhāraṇavacananti ettha vacana-saddo atthapariyāyo veditabbo “vuccatī”ti katvā.",
  "tika-abh05t5:13_12": "Yadaggena uppattiyā paccayo, tadaggena ṭhitiyāpi paccayoti koci āsaṅkeyyāti tadāsaṅkānivattanatthaṁ vuttaṁ “koci hi…pe…",
  "tika-abh05t5:13_13": "hetuādayo”ti.",
  "tika-abh05t5:13_14": "Ettha ca yathā uppajjanārahānaṁ uppattiyā paccaye satiyeva uppādo, nāsati, evaṁ tiṭṭhantānampi ṭhitipaccayavaseneva ṭhānaṁ yathā jīvitindriyavasena sahajātadhammānanti daṭṭhabbaṁ.",
  "tika-abh05t5:13_15": "Ye pana arūpadhammānaṁ ṭhitiṁ paṭikkhipanti, yaṁ vattabbaṁ, taṁ heṭṭhā vuttameva.",
  "tika-abh05t5:14_0": "Yathā adhikaraṇasādhano patiṭṭhattho hetu-saddo, evaṁ karaṇasādhano pavattiatthopi yujjatīti dassento “hinotī”tiādimāha.",
  "tika-abh05t5:14_1": "“Lobho nidānaṁ kammānaṁ samudayāyā”tiādivacanato hetūnaṁ kammanidānabhāvo veditabbo.",
  "tika-abh05t5:15_0": "Etenāti hetupaccayato aññeneva kusalabhāvasiddhivacanena.",
  "tika-abh05t5:15_1": "Eke ācariyā.",
  "tika-abh05t5:15_2": "Sabhāvatovāti etena yathā aññesaṁ rūpagataṁ obhāsentassa padīpassa rūpagatobhāsakena aññena payojanaṁ natthi sayaṁ obhāsanasabhāvattā, evaṁ aññesaṁ kusalādibhāvasādhakānaṁ hetūnaṁ aññena kusalādibhāvasādhakena payojanaṁ natthi sayameva kusalādisabhāvattāti dasseti.",
  "tika-abh05t5:15_3": "Na sabhāvasiddho alobhādīnaṁ kusalādibhāvo ubhayasabhāvattā taṁsampayuttaphassādīnaṁ viyāti imamatthaṁ dasseti “yasmā panā”tiādinā.",
  "tika-abh05t5:15_4": "Sā pana aññapaṭibaddhā kusalāditā.",
  "tika-abh05t5:16_0": "Na koci dhammo na hotīti rūpādibhedena chabbidhesu saṅkhatāsaṅkhatapaññattidhammesu kocipi dhammo ārammaṇapaccayo na na hoti, svāyaṁ ārammaṇapaccayabhāvo heṭṭhā dhātuvibhaṅgavaṇṇanāyaṁ vuttoyeva.",
  "tika-abh05t5:17_0": "Purimābhisaṅkhārūpanissayanti “chandavato”tiādinā vuttākārena purimasiddhaṁ cittābhisaṅkhārakasaṅkhātaṁ upanissayaṁ.",
  "tika-abh05t5:17_1": "Citteti cittasīsenāyaṁ niddeso daṭṭhabbo.",
  "tika-abh05t5:17_2": "Na hi cittameva tathābhisaṅkharīyati, atha kho taṁsampayuttadhammāpi.",
  "tika-abh05t5:17_3": "Sādhayamānāti vase vattayamānā.",
  "tika-abh05t5:17_4": "Vasavattanañcettha tadākārānuvidhānaṁ.",
  "tika-abh05t5:17_5": "Chandādīsu hi hīnesu majjhimesu paṇītesu taṁtaṁsampayuttāpi tathā tathā pavattanti.",
  "tika-abh05t5:17_6": "Tenāha “hīnādibhāvena tadanuvattanato”ti.",
  "tika-abh05t5:17_7": "Tenāti attano vase vattāpanena, tesaṁ vā vase vattanena.",
  "tika-abh05t5:17_8": "Tehi chandādayo.",
  "tika-abh05t5:17_9": "Adhipatipaccayā honti attādhīnānaṁ patibhāvena pavattanato.",
  "tika-abh05t5:17_10": "Garukātabbaṁ ārammaṇaṁ mahaggatadhammalobhanīyadhammādi.",
  "tika-abh05t5:18_0": "Tadanantaruppādaniyamoti tassa tasseva cittassa anantaraṁ uppajjamānataṁ.",
  "tika-abh05t5:18_1": "Taṁtaṁsahakārīpaccayavisiṭṭhassāti tena tena ārammaṇādinā sahakārīkāraṇena taduppādanasamatthatāsaṅkhātaṁ visesaṁ pattassa.",
  "tika-abh05t5:18_2": "Tāyayevāti yā vekhādāne pupphanasamatthatā vekhāpagame laddhokāsā, tāyameva.",
  "tika-abh05t5:19_0": "Upasaggavasenapi atthaviseso hotīti vuttaṁ “saddatthamattato nānākaraṇa”nti.",
  "tika-abh05t5:19_1": "Vacanīyatthatoti bhāvatthato.",
  "tika-abh05t5:19_2": "Bhāvatthopi hi vacanaggahaṇānusārena viññeyyattā “vacanīyo”ti vuccati.",
  "tika-abh05t5:19_3": "Nirodhuppādantarābhāvatoti purimanirodhassa pacchimuppādassa ca byavadhāyakābhāvato.",
  "tika-abh05t5:19_4": "Nirantaruppādanasamatthatāti etena nirodhānaṁ nirodhasamakāluppādavādaṁ nivāreti.",
  "tika-abh05t5:19_5": "Sati hi samakālatte byavadhānāsaṅkā eva na siyā saṇṭhānābhāvato.",
  "tika-abh05t5:19_6": "Idamito heṭṭhā uddhaṁ tiriyanti vibhāgābhāvā attanā ekattamiva upanetvāti yojanā.",
  "tika-abh05t5:19_7": "Saṇṭhānābhāvena hi appaṭighabhāvūpalakkhaṇena vibhāgābhāvaṁ, tena ekattamivūpanayanaṁ suṭṭhu anantarabhāvaṁ sādheti, sahāvaṭṭhānābhāvena pana anantarameva uppādanaṁ.",
  "tika-abh05t5:20_0": "Vibhāgato ñāṇena ākarīyatīti ākāro, dhammānaṁ pavattibhedo.",
  "tika-abh05t5:20_1": "Nevasaññānāsaññāyatanaphalasamāpattīnaṁ nirodhuppādānantaratāyāti yojanā.",
  "tika-abh05t5:20_2": "Purimacutīti asaññasattuppattito purimacuti.",
  "tika-abh05t5:20_3": "Yadi kālantaratā natthi, kathamidaṁ “sattāhaṁ nirodhaṁ samāpajjitvā pañca kappasatāni atikkamitvā”ti vacananti āha “na hi tesaṁ…pe…",
  "tika-abh05t5:20_4": "vucceyyā”ti.",
  "tika-abh05t5:20_5": "Nanu tesaṁ antarā rūpasantāno pavattatevāti anuyogaṁ sandhāyāha “na ca…pe…",
  "tika-abh05t5:20_6": "aññasantānattā”ti.",
  "tika-abh05t5:20_7": "Yadi evaṁ tesaṁ aññabhinnasantānaṁ viya aññamaññūpakārenapi bhavitabbanti codanāya vuttaṁ “rūpārūpa…pe… hontī”ti.",
  "tika-abh05t5:20_8": "Tenetaṁ dasseti –",
  "tika-abh05t5:20_9": "yadipi rūpārūpadhammā ekasmiṁ puggale vattamānā visesato aññamaññūpakārakabhāvena vattanti, aññamaññaṁ pana visadisasabhāvatāya visuṁyeva santānabhāvena pavattanato byavadhāyakā na honti santativasena mithu apariyāpannattā, yato “aññamaññaṁ vippayuttā, visaṁsaṭṭhā”ti ca vuttanti.",
  "tika-abh05t5:20_10": "Upakārako ca nāma accantaṁ bhinnasantānānampi hotiyevāti na tāvatā santānābhedoti bhiyyopi nesaṁ byavadhāyakatābhāvo veditabbo.",
  "tika-abh05t5:20_11": "Yathā samānajātikānaṁ cittuppādānaṁ nirantaratā suṭṭhu anantarabhāvena pākaṭā, na tathā asamānajātikānanti adhippāyena “javanānantarassa javanassa viya bhavaṅgānantarassa bhavaṅgassa viyā”ti vuttaṁ.",
  "tika-abh05t5:21_0": "Paccayabhāvo cetthāti ettha ca-saddo byatireko.",
  "tika-abh05t5:21_1": "So yena visesenettha uppādakkhaṇaṁ, taṁ visesaṁ joteti.",
  "tika-abh05t5:21_2": "Anantarapaccayādīnanti ādi-saddena samanantarapaccayaṁ saṅgaṇhāti.",
  "tika-abh05t5:21_3": "Purepacchābhāvā, tadupādikā vā uppādanirodhā pubbantāparantaparicchedo, tena gahitānaṁ khaṇattayapariyāpannānanti attho.",
  "tika-abh05t5:21_4": "Tenāha “uppajjatīti vacanaṁ alabhantāna”nti.",
  "tika-abh05t5:21_5": "Uppādakkhaṇasamaṅgī hi “uppajjatī”ti vuccati.",
  "tika-abh05t5:21_6": "Tathā hi vuttaṁ “uppādakkhaṇe uppajjamānaṁ, no ca uppannaṁ, bhaṅgakkhaṇe uppannaṁ no ca uppajjamāna”nti.",
  "tika-abh05t5:21_7": "Soti anantarādipaccayabhāvo.",
  "tika-abh05t5:21_8": "Aparicchedanti kālavasena paricchedarahitaṁ.",
  "tika-abh05t5:21_9": "Yatoti pubbantāparantavasena paricchedābhāvato.",
  "tika-abh05t5:21_10": "Tenevāti kālavasena paricchijja eva dhammānaṁ gahaṇato.",
  "tika-abh05t5:22_0": "Uppattiyāpaccayabhāvena pākaṭenāti idaṁ tassa nidassanabhāvanidassanaṁ.",
  "tika-abh05t5:22_1": "Siddhañhi nidassanaṁ.",
  "tika-abh05t5:22_2": "Paccayuppannānanti paccayanibbattānaṁ, attano phalabhūtānanti adhippāyo.",
  "tika-abh05t5:22_3": "Sahajātabhāvenāti saha uppannabhāvena.",
  "tika-abh05t5:22_4": "Attanā sahuppannadhammānañhi sahuppannabhāvena upakārakatā sahajātapaccayatā.",
  "tika-abh05t5:22_5": "Tena ṭhitikkhaṇepi nesaṁ upakārakatā veditabbā.",
  "tika-abh05t5:22_6": "Evañhi “pakāsassa padīpo viyā”ti nidassanampi suṭṭhu yujjati.",
  "tika-abh05t5:22_7": "Padīpo hi pakāsassa ṭhitiyāpi paccayoti.",
  "tika-abh05t5:23_0": "Aññamaññatāvasenevāti iminā sahajātādibhāvena attano upakārakassa upakārakatāmattaṁ na aññamaññapaccayatā, atha kho aññamaññapaccayabhāvavasenāti lakkhaṇasaṅkarābhāvaṁ dasseti, na sahajātādipaccayehi vinā aññamaññapaccayassa pavatti.",
  "tika-abh05t5:23_1": "Tenevāha “na sahajātatādivasenā”ti.",
  "tika-abh05t5:23_2": "Yadipi aññamaññapaccayo sahajātādipaccayehi vinā na hoti, sahajātādipaccayā pana tena vināpi hontīti sahajātatādividhureneva pakārena aññamaññapaccayassa pavattīti dassento “sahajātādi…pe…",
  "tika-abh05t5:23_3": "na hotī”ti vatvā tamevatthaṁ pākaṭataraṁ kātuṁ “na ca purejāta…pe…",
  "tika-abh05t5:23_4": "hontī”ti āha.",
  "tika-abh05t5:23_5": "Sahajātatādīti ca ādi-saddena nissayaatthiavigatādīnaṁ gahaṇaṁ veditabbaṁ.",
  "tika-abh05t5:24_0": "Pathavīdhātuyaṁ patiṭṭhāya eva sesadhātuyo upādārūpāni viya yathāsakakiccaṁ karontīti vuttaṁ “adhiṭṭhānākārena pathavīdhātu sesadhātūna”nti.",
  "tika-abh05t5:24_1": "Ettha adhiṭṭhānākārenāti ādhārākārena.",
  "tika-abh05t5:24_2": "Ādhārākāro cettha nesaṁ sātisayaṁ tadadhīnavuttitāya veditabbo, yato bhūtāni aniddisitabbaṭṭhānāni vuccanti.",
  "tika-abh05t5:24_3": "Evañca katvā cakkhādīnampi adhiṭṭhānākārena upakārakatā suṭṭhu yujjati.",
  "tika-abh05t5:24_4": "Na hi yathāvuttaṁ tadadhīnavuttiyā visesaṁ muñcitvā añño cakkhādīsu adesakānaṁ arūpadhammānaṁ adhiṭṭhānākāro sambhavati.",
  "tika-abh05t5:24_5": "Yadipi yaṁ yaṁ dhammaṁ paṭicca ye ye dhammā pavattanti, tesaṁ sabbesaṁ tadadhīnavuttibhāvo, yena pana paccayabhāvavisesena cakkhādīnaṁ paṭumandabhāvesu cakkhuviññāṇādayo tadanuvidhānākāreneva pavattanti, svāyamidaṁ tesaṁ tadadhīnavuttiyā siddho visesoti vutto.",
  "tika-abh05t5:24_6": "Evañhi paccayabhāvasāmaññe satipi ārammaṇapaccayato nissayapaccayassa viseso siddhoti veditabbo.",
  "tika-abh05t5:24_7": "Svāyaṁ dhātuvibhaṅge vibhāvitoyeva.",
  "tika-abh05t5:24_8": "Khandhādayo taṁtaṁnissayānaṁ khandhādīnanti “upakārakā”ti ānetvā sambandhitabbaṁ.",
  "tika-abh05t5:25_0": "Yaṁkiñci kāraṇaṁ nissayoti vadati, na vuttalakkhaṇūpapannameva.",
  "tika-abh05t5:25_1": "Etena paccayaṭṭho idha nissayaṭṭhoti dasseti.",
  "tika-abh05t5:25_2": "Tatthāti niddhāraṇe bhummaṁ.",
  "tika-abh05t5:25_3": "Tena vuttaṁ “niddhāretī”ti.",
  "tika-abh05t5:26_0": "Suṭṭhukatataṁ dīpeti, kassa?",
  "tika-abh05t5:26_1": "“Attano”ti vuttassa pakatasaddena visesiyamānassa paccayassa.",
  "tika-abh05t5:26_2": "Kena katanti?",
  "tika-abh05t5:26_3": "Attano kāraṇehīti siddhovāyamattho.",
  "tika-abh05t5:26_4": "Tathāti phalassa uppādanasamatthabhāvena.",
  "tika-abh05t5:26_5": "Atha vā tathāti nipphādanavasena upasevanavasena ca.",
  "tika-abh05t5:26_6": "Tattha nipphādanaṁ hetupaccayasamodhānena phalassa nibbattanaṁ, taṁ suviññeyyanti anāmasitvā upasevanameva vibhāvento “upasevito vā”ti āha.",
  "tika-abh05t5:26_7": "Tattha allīyāpanaṁ paribhogavasena veditabbaṁ.",
  "tika-abh05t5:26_8": "Tenāha “upabhogūpasevana”nti.",
  "tika-abh05t5:26_9": "Vijānanādivasenāti vijānanasañjānanānubhavanādivasena.",
  "tika-abh05t5:26_10": "Tenāti yathāvuttaupasevitassa pakatabhāvena.",
  "tika-abh05t5:26_11": "Anāgatānampi…pe…",
  "tika-abh05t5:26_12": "vuttā hoti, pageva atītānaṁ paccuppannānañcāti adhippāyo.",
  "tika-abh05t5:26_13": "Paccuppannassapi hi “paccuppannaṁ utu bhojanaṁ senāsanaṁ upanissāya jhānaṁ uppādentī”tiādivacanato pakatūpanissayabhāve labbhatīti.",
  "tika-abh05t5:27_0": "Yathā ye dhammā yesaṁ dhammānaṁ pacchājātapaccayā honti, te tesaṁ ekaṁsena vippayuttaatthiavigatapaccayāpi honti, tathā ye dhammā yesaṁ dhammānaṁ purejātapaccayā honti, te tesaṁ nissayārammaṇapaccayāpi hontīti ubhayesu ubhayesaṁ paccayākārānaṁ lakkhaṇato saṅkarābhāvaṁ dassetuṁ “vippayuttākārādīhi visiṭṭhā, nissayārammaṇākārādīhi visiṭṭhā”ti ca vuttaṁ.",
  "tika-abh05t5:27_1": "Yathā hi pacchājātapurejātākārā aññamaññavisiṭṭhā, evaṁ pacchājātavippayuttākārādayo purejātanissayākārādayo ca aññamaññavibhattasabhāvā evāti.",
  "tika-abh05t5:28_0": "Manosañcetanāhāravasena pavattamānehīti iminā cetanāya sampayuttadhammānampi tadanuguṇaṁ attano paccayuppannesu pavattimāha.",
  "tika-abh05t5:28_1": "Tenevāti cetanāhāravasena upakārakattā eva.",
  "tika-abh05t5:29_0": "Payogena karaṇīyassāti etena bhinnajāti yaṁ tādisaṁ payogena kātuṁ na sakkā, taṁ nivatteti.",
  "tika-abh05t5:29_1": "Anekavāraṁ pavattiyā āsevanaṭṭhassa pākaṭabhāvoti katvā vuttaṁ “punappunaṁ karaṇa”nti.",
  "tika-abh05t5:29_2": "Ekassa pana paccayadhammassa ekavārameva pavatti.",
  "tika-abh05t5:29_3": "Attasadisassāti arūpadhammasārammaṇatāsukkakaṇhādibhāvehi attanā sadisassa.",
  "tika-abh05t5:29_4": "Idaṁ paccayuppannavisesanaṁ, “attasadisasabhāvatāpādana”nti idaṁ pana paccayabhāvavisesanaṁ, tañca bhinnajātiyatādimeva visadisasabhāvataṁ nivatteti, na bhūmantaratādi.",
  "tika-abh05t5:29_5": "Na hi parittā dhammā mahaggataappamāṇānaṁ dhammānaṁ āsevanapaccayā na hontīti.",
  "tika-abh05t5:29_6": "Vāsanaṁ vāsaṁ gāhāpanaṁ, idha pana vāsanaṁ viya vāsanaṁ, bhāvananti attho.",
  "tika-abh05t5:29_7": "Ganthādīsūti ganthasippādīsu.",
  "tika-abh05t5:29_8": "Visaye cetaṁ bhummaṁ, na niddhāraṇe.",
  "tika-abh05t5:29_9": "Tena ganthasippādivisayā purimasiddhā ajjhayanādikiriyā “ganthādīsu purimā purimā”ti vuttā, sā pana āsevanākārā idha udāharaṇabhāvena adhippetāti āha “purimā purimā āsevanā viyāti adhippāyo”ti.",
  "tika-abh05t5:29_10": "Niddhāraṇe eva vā etaṁ bhummaṁ.",
  "tika-abh05t5:29_11": "Ganthādivisayā hi āsevanā ganthādīti vuttā yathā rūpavisayajjhānaṁ rūpanti vuttaṁ “rūpī rūpāni passatī”tiādīsu.",
  "tika-abh05t5:30_0": "Attano viya sampayuttadhammānampi kiccasādhikā cetanā cittassa byāpārabhāvena lakkhīyatīti āha “cittapayogo cetanā”ti.",
  "tika-abh05t5:30_1": "Tāyāti tāya cetanāya.",
  "tika-abh05t5:30_2": "Uppannakiriyatāvisiṭṭheti cittapayogasaṅkhātāya cetanākiriyāya uppattiyā visiṭṭhe visesaṁ āpanne.",
  "tika-abh05t5:30_3": "Yasmiñhi santāne kusalākusalacetanā uppajjati, tattha yathābalaṁ tādisaṁ visesādhānaṁ katvā nirujjhati, yato tattheva avasesapaccayasamavāye tassā phalabhūtāni vipākakaṭattārūpāni nibbattissanti.",
  "tika-abh05t5:30_4": "Tenāha “sesapaccaya…pe…",
  "tika-abh05t5:30_5": "na aññathā”ti.",
  "tika-abh05t5:30_6": "Tesanti vipākakaṭattārūpānaṁ.",
  "tika-abh05t5:30_7": "Tenāti cittakiriyabhāvena.",
  "tika-abh05t5:30_8": "Kiṁ vattabbanti asahajātānampi bhāvīnaṁ upakārikā cetanā sahajātānaṁ upakārikāti vattabbameva natthīti attho.",
  "tika-abh05t5:31_0": "Nirussāhasantabhāvenāti ussāhanaṁ ussāho, natthi etassa ussāhoti nirussāho, so eva santabhāvoti nirussāhasantabhāvo, tena.",
  "tika-abh05t5:31_1": "Ussāhoti ca kiriyamayacittuppādassa pavattiākāro veditabbo, yo byāpāroti ca vuccati, na vīriyussāho.",
  "tika-abh05t5:31_2": "Svāyaṁ yathā asamugghātitānusayānaṁ kiriyamayacittuppādesu sātisayo labbhati, na tathā niranusayānaṁ.",
  "tika-abh05t5:31_3": "Tato eva te santasabhāvā vipākuppādanabyāpārarahitāva honti, kiriyamayacittuppādatāya pana saussāhā evāti tatopi visesanatthaṁ “nirussāhasantabhāvenā”ti vuttaṁ.",
  "tika-abh05t5:31_4": "Etenāti nirussāhasantabhāvaggahaṇena.",
  "tika-abh05t5:31_5": "Sārammaṇādibhāvenāti sārammaṇaarūpadhammacittacetasikaphassādibhāvena.",
  "tika-abh05t5:31_6": "Visadisavipākabhāvaṁ dasseti yathāvuttaussāhamattarahitasantabhāvassa vipakkabhāvamāpannesu arūpadhammesu eva labbhanato.",
  "tika-abh05t5:31_7": "Soti vipākabhāvo.",
  "tika-abh05t5:31_8": "Vipākānaṁ payogena asādhetabbatāyāti “chandavato kiṁ nāmana sijjhatī”tiādinā cittābhisaṅkhārapayogena yathā kusalākusalā nipphādīyanti, evaṁ vipākānaṁ payogena anipphādetabbattā.",
  "tika-abh05t5:31_9": "Payogenāti kammaphaluppattimūlahetubhūtena purimapayogena.",
  "tika-abh05t5:31_10": "Yaṁ sandhāya vuttaṁ “payogasampattiṁ āgamma vipaccantī”tiādi.",
  "tika-abh05t5:31_11": "Aññathāti payogena vinā.",
  "tika-abh05t5:31_12": "Sesapaccayesūti kammassa vipākuppādane sahakārīkāraṇesu.",
  "tika-abh05t5:31_13": "Kammassa kaṭattāyeva payoge sati asatipīti vuttamevatthaṁ avadhāraṇena dassento vipākānaṁ nirussāhataṁ pākaṭaṁ karoti.",
  "tika-abh05t5:31_14": "Na kilesavūpasamasantabhāvo yathā taṁ santānesu jhānasamāpattīsūti adhippāyo.",
  "tika-abh05t5:31_15": "Ayañca vipākānaṁ santabhāvo nānumāniko, atha kho paccakkhasiddhoti dassento “santabhāvatoyevā”tiādimāha.",
  "tika-abh05t5:31_16": "Tattha abhinipātaggahaṇena kiccato pañcaviññāṇāni dasseti.",
  "tika-abh05t5:31_17": "Tenevāha “pañcahi viññāṇehi na kiñci dhammaṁ paṭijānāti aññatra abhinipātamattā”ti.",
  "tika-abh05t5:31_18": "Tappaccayavatanti vipākapaccayavantānaṁ, vipākapaccayena upakattabbānanti attho.",
  "tika-abh05t5:31_19": "Avipākānaṁ rūpadhammānaṁ.",
  "tika-abh05t5:31_20": "Vipākānukulaṁ pavattinti santasabhāvaṁ paccayabhāvamāha.",
  "tika-abh05t5:32_0": "Yathāsakaṁ paccayehi nibbattānaṁ paccayuppannānaṁ anubalappadānaṁ upatthambhakattaṁ, tayidaṁ āhāresu na niyataṁ tato aññathāpi pavattanato.",
  "tika-abh05t5:32_1": "Tathā sati tadeva tattha kasmā gahitanti codanaṁ manasi katvā āha “satipi…pe…",
  "tika-abh05t5:32_2": "upatthambhakattenā”ti.",
  "tika-abh05t5:32_3": "Tena padhānāppadhānesu padhānena niddeso ñāyagatoti dasseti.",
  "tika-abh05t5:32_4": "Kāmañcettha “rūpārūpānaṁ upatthambhakattenā”ti avisesato vuttaṁ, sāmaññajotanā pana visese avatiṭṭhatīti yathārahaṁ paccayabhāvo niddhāretabbo.",
  "tika-abh05t5:32_5": "Svāyaṁ tesaṁ upatthambhakattassa padhānabhāvavibhāvaneneva āvi bhavatīti tameva dassento “upatthambhakattañhī”tiādimāha.",
  "tika-abh05t5:32_6": "Phassamanosañcetanāviññāṇāni attanā sahajātadhammānaṁ sahuppādanabhāvena paccayā hontīti āha “satipi janakatte arūpīnaṁ āhārāna”nti.",
  "tika-abh05t5:32_7": "Upatthambhakattaṁ hoti uppādato parampi nesaṁ paccayabhāvato.",
  "tika-abh05t5:32_8": "Asatipi janakatte upatthambhiyamānassa rūpassa aññehi yathāsakaṁ paccayehi janitattā.",
  "tika-abh05t5:32_9": "Tenāha “catusamuṭṭhānikarūpūpatthambhakarūpāhārassā”ti.",
  "tika-abh05t5:32_10": "Yadaggena rūpārūpāhārā attano phalassa uppattiyā paccayā honti, tadaggena ṭhitiyāpi paccayā hontiyevāti upatthambhakattaṁ janakattaṁ na byabhicarati, tasmā anupatthambhakassa āhārassa kuto janakatā.",
  "tika-abh05t5:32_11": "Tenāha “asati pana…pe…",
  "tika-abh05t5:32_12": "natthīti upatthambhakattaṁ padhāna”nti.",
  "tika-abh05t5:32_13": "Yasmā janako ajanakopi hutvā āhāro upatthambhako hoti, anupatthambhako pana hutvā janako na hotiyeva, tasmāssa upatthambhakattaṁ padhānanti attho.",
  "tika-abh05t5:32_14": "Idāni janakattampi āhārānaṁ upatthambhanavaseneva hotīti dassento “janayamānopi hī”tiādimāha.",
  "tika-abh05t5:32_15": "Avicchedavasenāti santatiyā ghaṭṭanavasena.",
  "tika-abh05t5:33_0": "Yadi adhipatiyaṭṭho indriyapaccayatā, evaṁ sante adhipatipaccayato indriyapaccayassa kiṁ nānākaraṇanti codanaṁ manasi katvā taṁ tesaṁ nānākaraṇaṁ dassento “na adhipatipaccayadhammānaṁ viyā”tiādimāha.",
  "tika-abh05t5:33_1": "Tattha pavattinivāraketi attano adhipatipaccayapavattiyā nivārake aññe adhipatipaccayadhamme.",
  "tika-abh05t5:33_2": "Abhibhavitvā pavattanenāti purimābhisaṅkhārasiddhena dhoreyyabhāvena abhibhuyya pavattiyā.",
  "tika-abh05t5:33_3": "Garubhāvoti jeṭṭhakabhāvo.",
  "tika-abh05t5:33_4": "Ayañhettha saṅkhepattho –",
  "tika-abh05t5:33_5": "yena jeṭṭhakabhāvena chandādayo attano pavattivibandhake tulyayogīdhamme tadaññadhamme viya abhibhuyya pavattanti, na so indriyapaccayatāya adhipatiyaṭṭhoti adhippetoti.",
  "tika-abh05t5:33_6": "Atha ko carahīti āha “atha kho”tiādi.",
  "tika-abh05t5:33_7": "Dassanādikiccesu nimittabhūtesu cakkhuviññāṇādīhi cakkhādīhi paccayehi cakkhādīnaṁ anuvattanīyatāti sambandho.",
  "tika-abh05t5:33_8": "Jīvane anupālane jīvantehi sahajātadhammehi jīvitassa, sukhitādīhi sukhitadukkhitasomanassitadomanassitupekkhitehi sahajātadhammehi sukhādīnaṁ anuvattanīyatāti yojanā.",
  "tika-abh05t5:33_9": "Taṁtaṁkiccesūti vuttameva dassanādikiccaṁ paccāmasati.",
  "tika-abh05t5:33_10": "Cakkhādayo paccayā etesanti cakkhādipaccayā, cakkhuviññāṇādayo.",
  "tika-abh05t5:33_11": "Tehi cakkhādipaccayehi.",
  "tika-abh05t5:33_12": "Cakkhādīnanti cakkhādijīvitasukhādisaddhādīnaṁ.",
  "tika-abh05t5:34_0": "Tesu kiccesūti dassanādikiccesu.",
  "tika-abh05t5:34_1": "Cakkhādīnaṁ issariyaṁ adhipatiyaṭṭho, sā indriyapaccayatāti attho.",
  "tika-abh05t5:34_2": "Tappaccayānaṁ cakkhuviññāṇādīnaṁ tadanuvattanena tesaṁ cakkhādīnaṁ anuvattanena.",
  "tika-abh05t5:34_3": "Tattha dassanādikicce.",
  "tika-abh05t5:34_4": "Pavattīti ca idaṁ tassa adhipatiyaṭṭhassa pākaṭakaraṇaṁ.",
  "tika-abh05t5:34_5": "Anuvattakena hi anuvattanīyo adhipatiyaṭṭho pākaṭo hoti.",
  "tika-abh05t5:34_6": "Yathā cakkhādīnaṁ kiccavasena adhipatiyaṭṭho, na evaṁ bhāvadvayassa.",
  "tika-abh05t5:34_7": "Tassa pana tādisena kāraṇatāmattenāti dassento “itthipurisindriyānaṁ panā”tiādimāha.",
  "tika-abh05t5:34_8": "Paccayehīti kammādipaccayehi.",
  "tika-abh05t5:34_9": "Tatoti itthādiggahaṇapaccayabhāvato.",
  "tika-abh05t5:34_10": "Taṁsahitasantāneti itthindriyādisahitasantāne.",
  "tika-abh05t5:34_11": "“Sukhindriyadukkhindriyānipi cakkhādiggahaṇena gahitānī”ti idaṁ indriyapaccayameva sandhāya vuttaṁ, pacchājātādīhi pana tāni rūpadhammānampi paccayā hontiyeva.",
  "tika-abh05t5:35_0": "Lakkhaṇārammaṇūpanijjhānabhūtānanti aniccatādilakkhaṇassa pathavīkasiṇādiārammaṇassa ca upanijjhānavasena pavattānaṁ.",
  "tika-abh05t5:35_1": "Vitakkādīnanti vitakkavicārapītivedanācittekaggatānaṁ.",
  "tika-abh05t5:35_2": "Upagantvā nijjhānanti upanikacca nijjhānajjhānārammaṇassa jhānacakkhunā byattataraṁ olokanaṁ atthato cintanameva hotīti vuttaṁ “pekkhanaṁ cintanañcā”ti.",
  "tika-abh05t5:35_3": "Tenevāha “vitakkanādivasenā”ti.",
  "tika-abh05t5:35_4": "Vitakkādīnaṁyeva sādhāraṇo, yena teyeva “jhānaṅgānī”ti vuccanti.",
  "tika-abh05t5:35_5": "Sukhadukkhavedanādvayanti sāmaññavacanampi upanijjhāyanaṭṭhassa adhikatattā anupanijjhānasabhāvameva taṁ bodhetīti āha “sukhindriyadukkhindriyadvaya”nti.",
  "tika-abh05t5:35_6": "Tañhi idhādhippetabbaṁ, na somanassadomanassindriyaṁ.",
  "tika-abh05t5:35_7": "Tena vuttaṁ “adhippāyo”ti.",
  "tika-abh05t5:35_8": "Ajhānaṅgā upekkhācittekaggatā pañcaviññāṇasahagatā daṭṭhabbā vitakkapacchimakattā jhānaṅgānaṁ.",
  "tika-abh05t5:35_9": "Yadi evanti jhānaṅgavacaneneva ajhānaṅgānaṁ nivattanaṁ kataṁ, evaṁ sante.",
  "tika-abh05t5:35_10": "Ekantena na upekkhāya viya anekantena.",
  "tika-abh05t5:35_11": "Anekantikañhi upekkhāya ajhānaṅgattaṁ.",
  "tika-abh05t5:35_12": "Yadi ekantena ajhānaṅgaṁ sukhadukkhindriyaṁ, atha kathaṁ pasaṅgoti āha “jhānaṅgaṭṭhāne niddiṭṭhattā”ti.",
  "tika-abh05t5:35_13": "Atha vā yadi ekantena ajhānaṅgataṁ vedanādvayaṁ, kathaṁ jhānaṅgavohāroti āha “jhānaṅgaṭṭhāne niddiṭṭhattā”ti.",
  "tika-abh05t5:35_14": "Satipi…pe…",
  "tika-abh05t5:35_15": "dassanatthaṁ “ṭhapetvā sukhadukkhindriyadvaya”nti vuttanti yojanā.",
  "tika-abh05t5:35_16": "Yadi evaṁ yathāvuttavedanādvayena saddhiṁ tādisā upekkhācittekaggatā kasmā na ṭhapitāti āha “upekkhā…pe…",
  "tika-abh05t5:35_17": "atthī”ti, pañcaviññāṇasahagatānaṁ jhānapaccayabhāvo pana natthi, na itaresanti adhippāyo.",
  "tika-abh05t5:35_18": "Gahaṇaṁ kataṁ upekkhācittekaggatānanti ānetvā yojanā.",
  "tika-abh05t5:36_0": "Yato tato vāti duggatito vā sugatito vā saṁkilesato vā vodānato vā niyyānaṭṭho, svāyaṁ yathākkamaṁ sammā micchā vā hotīti āha “sammā vā micchā vāti attho”ti.",
  "tika-abh05t5:36_1": "Ahetukacittesu na labbhantīti ettha ahetukacittesu eva na labbhantīti evamavadhāraṇaṁ gahetabbaṁ, na ahetukacittesu na labbhanti evāti.",
  "tika-abh05t5:36_2": "Tasmā purimasmiñhi avadhāraṇe ahetukacittesu alābho niyatoti so patiyogīsu nivattito hoti.",
  "tika-abh05t5:36_3": "Tenāha “sahetukacittesu alābhābhāvadassanatthaṁ vutta”nti.",
  "tika-abh05t5:36_4": "Dutiye pana ahetukacittāni alābhe niyatānīti tesu anavasesato alābhena bhavitabbaṁ.",
  "tika-abh05t5:36_5": "Tathā sati yo kesuci ahetukacittesu jhānapaccayo labbhati, sopi nivārito siyā.",
  "tika-abh05t5:36_6": "Tena vuttaṁ “na ahetukacittesū”tiādi.",
  "tika-abh05t5:36_7": "Tattha lābhābhāvadassanatthanti lābhābhāvasseva dassanatthaṁ na vuttanti attho.",
  "tika-abh05t5:36_8": "Tena ekaccālābho apaṭikkhitto hoti.",
  "tika-abh05t5:36_9": "Tenevāha “katthaci kassaci lābho na nivārito”ti.",
  "tika-abh05t5:36_10": "Evaṁ atthe gayhamāneti evaṁ vuttanayena paṭhamapadāvadhāraṇavasena atthe viññāyamāne.",
  "tika-abh05t5:36_11": "Ettakameva viññāyeyyāti ahetukacittesu kesuci cittesu jhānamaggapaccayesu kassaci paccayassa lābho na nivāritoti ettakameva viññāyeyya avisesena vuttattā.",
  "tika-abh05t5:36_12": "Kiṁ panettha upari kātabbanti āha “na savitakka…pe… kata”nti.",
  "tika-abh05t5:36_13": "Yadipi na kataṁ, atthato pana taṁ katamevāti veditabbaṁ.",
  "tika-abh05t5:37_0": "Ahetukacittesu vā lābhābhāvadassanatthetiādi pacchimapadāvadhāraṇavasena atthadassanaṁ.",
  "tika-abh05t5:37_1": "Tasmāti yasmā ahetukacittesu na labbhanti evāti evaṁ niyame kariyamāne yathāvutto attho sambhavati, tasmā.",
  "tika-abh05t5:37_2": "Ayañca attho pāṭhantarenapi saṁsandatīti dassetuṁ “yena alābhenā”tiādi vuttaṁ.",
  "tika-abh05t5:37_3": "Taṁ alābhanti taṁ dhammasaṅgaṇiyaṁ pakāsitaṁ alābhaṁ.",
  "tika-abh05t5:37_4": "Esāti esa idha paṭṭhānavaṇṇanāyaṁ “ahetukacittesu na labbhantī”ti alābho vutto.",
  "tika-abh05t5:37_5": "Kīdiso pana alābhoti taṁ dassento “yathā hī”tiādimāha.",
  "tika-abh05t5:37_6": "Tattha sahetukesūti sahetukacittesu.",
  "tika-abh05t5:37_7": "Saṅkaḍḍhitvāti avisaṭe katvā.",
  "tika-abh05t5:37_8": "Ekattagatabhāvakaraṇanti ekabhāvāpādanaṁ.",
  "tika-abh05t5:37_9": "Imasmiṁ pana pakaraṇe jhānapaccayo vuttova yathālābhapaccayākāravibhāvane desanāya tapparabhāvato.",
  "tika-abh05t5:38_0": "Samanti avisamaṁ, sammā, saha vā.",
  "tika-abh05t5:38_1": "Pakārehīti ekavatthukatādippakārehi.",
  "tika-abh05t5:38_2": "Yuttatāyāti saṁsaṭṭhatāya.",
  "tika-abh05t5:38_3": "Sā pana saṁsaṭṭhatā yasmā sabhāvato anekesampi sataṁ ekattagamanaṁ viya hoti, tasmā vuttaṁ “ekībhāvopagamanena viya upakārakatā”ti.",
  "tika-abh05t5:38_4": "Evaṁ upakārakatā ca tesaṁ bahūnaṁ sahacca ekattakāritāya nidassetabbā.",
  "tika-abh05t5:39_0": "Yuttānampi satanti vuttappakārena saṁsaṭṭhatāya aññamaññasambandhatāya yuttānampi samānānaṁ.",
  "tika-abh05t5:39_1": "Ayañca yuttatā na sampayuttapaccayatāya viya paccayadhammesu paccayuppannadhammesu ca veditabbā, kevalaṁ tattha arūpasabhāvattā ubhayaṁ samadhuraṁ, idha rūpārūpasabhāvattā vidhuranti ayaṁ viseso.",
  "tika-abh05t5:39_2": "Vippayuttabhāvenāti visaṁsaṭṭhabhāvena.",
  "tika-abh05t5:39_3": "Tena vuttaṁ “nānattūpagamenā”ti.",
  "tika-abh05t5:39_4": "Idañhettha vippayuttatāya visesanaṁ yā nānattūpagamanasaṅkhātā vippayuttatā, na sā “ñāṇavippayutta”ntiādīsu viya abhāvamattanti, ayañca upakārakatā vinā saṁsaggena sahāvaṭṭhāyitāya kiccakāritādīhi nidassetabbā.",
  "tika-abh05t5:39_5": "Na hītiādi “yuttāna”nti vuttassa atthassa samatthanaṁ “tādise yoge satiyeva vippayuttapaccayatā”ti.",
  "tika-abh05t5:39_6": "Tenāha “na hī”tiādi.",
  "tika-abh05t5:39_7": "Tassattho –",
  "tika-abh05t5:39_8": "yathā “vatthu khandhānaṁ, sahajātā kusalā khandhā cittasamuṭṭhānānaṁ rūpānaṁ, pacchājātā kusalā khandhā purejātassa imassa kāyassa vippayuttapaccayena paccayo”tiādivacanato vatthusahajātapacchājātavasena yuttānaṁ atthi vippayuttapaccayatā, na evaṁ ayuttānaṁ vatthusahajāta…pe… atthīti.",
  "tika-abh05t5:39_9": "Yadi evaṁ rūpānaṁ rūpehi kasmā vippayuttapaccayo na vuttoti āha “rūpānaṁ panā”tiādi.",
  "tika-abh05t5:39_10": "Vippayogoyeva natthi sampayogāsaṅkāya abhāvato.",
  "tika-abh05t5:39_11": "Sampayujjamānānañhi arūpānaṁ rūpehi, rūpānañca tehi siyā sampayogāsaṅkā, sampayogalakkhaṇaṁ pana natthīti tesaṁ vippayogo vutto.",
  "tika-abh05t5:39_12": "Tenāha “catūhi sampayogo catūhi vippayogo”ti.",
  "tika-abh05t5:40_0": "Atthime pāpakammaṁ katanti katabhāvavisiṭṭhā atthitā vuccamānā kiriyāya siddhabhāvameva dīpeti, na sijjhamānatanti āha “nibbattatālakkhaṇaṁ atthibhāva”nti.",
  "tika-abh05t5:40_1": "Atthato pana kammassa anibbattaphalatāya evamettha atthitā veditabbā.",
  "tika-abh05t5:40_2": "Atthi puggaloti panettha tassā paññattiyā gahetabbatā, tadupādānassa vā pabandhāvicchedo labbhatevāti vuttaṁ “upalabbhamānatālakkhaṇaṁ atthibhāva”nti.",
  "tika-abh05t5:40_3": "Paccayadhammassa yadipi uppādato paṭṭhāya yāva bhaṅgā labbhamānatā atthibhāvo, tathāpi tassa yathā uppādakkhaṇato ṭhitikkhaṇe sātisayo byāpāro, evaṁ paccayuppannepīti vuttaṁ “satipi janakatte upatthambhakappaṭṭhānā atthibhāvena upakārakatā”ti.",
  "tika-abh05t5:40_4": "Vatthārammaṇasahajātādīnanti ādi-saddena purejātapacchājātādīni saṅgaṇhāti.",
  "tika-abh05t5:40_5": "Atthibhāveneva na nissayādibhāvenāti “sādhāraṇa”nti vuttaṁ upakārakattaṁ vibhāveti.",
  "tika-abh05t5:41_0": "Phassādīnaṁ anekesaṁ sahabhāvo natthīti idaṁ na ekacittuppādapariyāpanne sandhāya, atha kho nānācittuppādapariyāpanneti dassento “ekasmiṁ phassādisamudāye sati dutiyo na hotī”ti āha.",
  "tika-abh05t5:41_1": "Svāyamattho “sahabhāvo natthī”ti sahabhāvapaṭikkhepeneva viññāyati.",
  "tika-abh05t5:41_2": "Ettāvatā pana anavabujjhantānaṁ vasena vivaritvā vutto.",
  "tika-abh05t5:41_3": "Tenāti anekesaṁ phassādīnaṁ sahabhāvābhāvena.",
  "tika-abh05t5:41_4": "Yadi natthitāmattena upakārakatā natthipaccayatā, anānantarātītavasenapi siyāti codanaṁ sandhāyāha “satipī”tiādi.",
  "tika-abh05t5:41_5": "Tānīti purimataracittāni.",
  "tika-abh05t5:41_6": "Dadamānaṁ viyāti kasmā vuttaṁ, nanu okāsaṁ detiyeva.",
  "tika-abh05t5:41_7": "Tathā hi vuttaṁ “pavattiokāsadānena upakārakatā”ti?",
  "tika-abh05t5:41_8": "Saccametaṁ, evamajjhāsayā viya paccayadhammā abhāvaṁ gacchantīti dassanatthaṁ viya-saddaggahaṇaṁ.",
  "tika-abh05t5:42_0": "Natthitāvigamānaṁ satipi paccayassa dhammassa anupaladdhitāsāmaññe natthivigatapaccayesu labbhamānaṁ visesamatthaṁ vibhāvetuṁ “ettha cā”tiādi vuttaṁ.",
  "tika-abh05t5:42_1": "Abhāvamattenāti hutvā abhāvamattena.",
  "tika-abh05t5:42_2": "Tenettha nirodhānantaraṁ paccayadhammassa upakārakattaṁ āha, yathā taṁ “okāsadāna”nti vuttaṁ.",
  "tika-abh05t5:42_3": "Sabhāvavigamenāti etena nirodhato parampi yato “vigatatā nirodhappattatā”ti vuttaṁ.",
  "tika-abh05t5:42_4": "Paccayadhamme yāsaṁ natthitāvigatatānaṁ vasena natthivigatapaccayā vuttā, tāsaṁ visese dassite natthivigatapaccayānaṁ viseso dassito hotīti “natthitā ca nirodhānantarasuññatā vigatatā nirodhappattatā”ti vuttaṁ, tattha nirodhānantarā na nirodhasamakālāti adhippāyo.",
  "tika-abh05t5:42_5": "Tathāti iminā yathā paccayadhammāvisesepi natthivigatapaccayabhāvaviseso niddhārito, tathā atthiavigatapaccayabhāvavisesoti imamatthaṁ upasaṁharati.",
  "tika-abh05t5:42_6": "Yathā hi nirodhānantaranirodhappattīhi natthivigatatānaṁ bhedo lakkhito, evaṁ paccayadhammassa dharamānatānirodhānupagamehi atthiavigatatānanti.",
  "tika-abh05t5:42_7": "Kathaṁ panāyaṁ dhammāvisese paccayabhāvaviseso duviññeyyarūpena ṭhito sammā vibhāvissatīti āha “dhammānañhī”tiādi.",
  "tika-abh05t5:42_8": "Tadabhisamayāya tesaṁ paccayavisesānaṁ adhigamatthaṁ.",
  "tika-abh05t5:43_0": "Catūsu khandhesu ekassapi asaṅgahitattābhāvato anantarādīhīti vibhattiṁ pariṇāmetvā yojanā.",
  "tika-abh05t5:43_1": "Aññanti sukhumarūpaṁ.",
  "tika-abh05t5:43_2": "Na hi taṁ purejātapaccayo hoti.",
  "tika-abh05t5:43_3": "Nanu ca rūparūpampi purejātapaccayabhāvena kusalattike nāgatanti āha “rūparūpaṁ panā”tiādi.",
  "tika-abh05t5:43_4": "Aññattha āgatamevāti yadipi kusalattike nāgataṁ, sanidassanattikādīsu pana āgatattā na sakkā rūparūpassa purejātapaccayataṁ paṭikkhipitunti attho.",
  "tika-abh05t5:44_0": "Paccayuddesavaṇṇanā niṭṭhitā.",
  "tika-abh05t5:45_0": "Paccayaniddeso",
  "tika-abh05t5:46_0": "1. Hetupaccayaniddesavaṇṇanā",
  "tika-abh05t5:47_0": "1.Hetupaccayena paccayabhāvo hetupaccayoti uddiṭṭho, na hetupaccayadhammoti attho.",
  "tika-abh05t5:47_1": "Soti hetubhāvena paccayo.",
  "tika-abh05t5:47_2": "Ettha ca paṭhamavikappe yo hetupaccayena paccayabhāvo vutto, yo ca dutiyavikappe hetubhāvena paccayo vutto, so yasmā atthato yathāvuttassa paccayadhammassa yathāvuttānaṁ paccayuppannānaṁ hetupaccayabhāvoyeva, tasmā vuttaṁ “ubhayathāpi hetubhāvena upakārakatā hetupaccayoti uddiṭṭhoti dassitaṁ hotī”ti.",
  "tika-abh05t5:47_3": "Yathā cettha, evaṁ “ārammaṇapaccayena paccayabhāvo, ārammaṇabhāvena vā paccayo ārammaṇapaccayo”tiādinā ārammaṇapaccayādīsu attho netabboti dassento “esa nayo sesapaccayesupī”ti āha.",
  "tika-abh05t5:47_4": "Dhammasabhāvo eva, na dhammato aññā dhammasatti nāma atthīti.",
  "tika-abh05t5:47_5": "Upakārakaṁ dhammanti paccayadhammaṁ āha.",
  "tika-abh05t5:47_6": "Upakārakatanti paccayataṁ.",
  "tika-abh05t5:48_0": "Paccattaniddiṭṭhoti paccattavasena niddiṭṭho, paṭhamāya vibhattiyā niddiṭṭhoti attho.",
  "tika-abh05t5:48_1": "Tenāti paccayadhammaniddesabhūtena paccattaniddiṭṭhena paṭhamena hetusaddena.",
  "tika-abh05t5:48_2": "Etassāti hetusaddābhidheyyamatthamāha.",
  "tika-abh05t5:48_3": "So hi chabbidho navavidho dvādasavidhoti anekabhedena bhinnopi hetubhāvasāmaññena ekajjhaṁ katvā ekavacanena vutto.",
  "tika-abh05t5:48_4": "Dutiyo hetusaddoti ānetvā yojanā.",
  "tika-abh05t5:48_5": "Hetunā sampayuttānanti adhikatattā vuttaṁ “hetu sampayuttānaṁ paccayo honto hetunā sampayuttānameva paccayo hoti, na vippayuttāna”nti evaṁ padametaṁ.",
  "tika-abh05t5:48_6": "Na hi sabbena sabbaṁ hetuvippayuttadhammānaṁ hetupaccayo na hotīti.",
  "tika-abh05t5:48_7": "Sampayuttasaddassa sambandhīsaddattā “sampayuttasaddassa sāpekkhattā”ti vuttaṁ.",
  "tika-abh05t5:48_8": "Sampayuttoti hi vutte kena sampayuttoti ekantato sambandhiantaraṁ apekkhitabbaṁ.",
  "tika-abh05t5:48_9": "Tenāha “aññassa…pe…",
  "tika-abh05t5:48_10": "viññāyatī”ti.",
  "tika-abh05t5:48_11": "Nāyaṁ ekantoti yvāyaṁ “dutiye hetusadde avijjamāne”tiādinā vutto attho, ayamekanto na hoti, aññāpekkhopi saddo aññassa visesanaṁ hotīti idaṁ na sabbattheva sambhavatīti attho.",
  "tika-abh05t5:48_12": "“Paccattaniddiṭṭho”ti iminā paṭhamassa hetusaddassa sampayuttasaddānapekkhataṁ āha.",
  "tika-abh05t5:48_13": "Tena vuttaṁ “hehupaccayena paccayoti ettheva byāvaṭo”ti.",
  "tika-abh05t5:48_14": "Avisiṭṭhāti na visesitā.",
  "tika-abh05t5:48_15": "Evanti yathā hetusaddena aññattha byāvaṭena sampayuttā na visesiyanti kiccantarapasutattā, evaṁ sampayuttasaddena hetusaddavisesanarahitena tadatthamattabyāvaṭattā avisesato sampayuttānaṁ gahaṇaṁ siyā.",
  "tika-abh05t5:48_16": "Tena vuttaṁ “sampayuttasaddenā”tiādi.",
  "tika-abh05t5:48_17": "Āhārindriyāsampayuttassa abhāvatoti āhārehi indriyehi ca nasampayuttassa dhammassa abhāvato.",
  "tika-abh05t5:48_18": "Na hi phassacetanāviññāṇavedanājīvitavirahito cittuppādo atthi.",
  "tika-abh05t5:48_19": "Tenāha “vajjetabbā…pe…",
  "tika-abh05t5:48_20": "taṁ na kata”nti.",
  "tika-abh05t5:48_21": "Vajjetabbaṁ hetuvippayuttaṁ.",
  "tika-abh05t5:49_0": "Evampīti dutiyena hetusaddena gayhamānepi nāpajjati.",
  "tika-abh05t5:49_1": "Yadipi hetavo bahavo, sāmaññaniddeso cāyaṁ, tathāpi sāmaññajotanāya visesaniddiṭṭhattāti adhippāyo.",
  "tika-abh05t5:49_2": "Tena vuttaṁ “paccatta…pe…",
  "tika-abh05t5:49_3": "vuttattā”ti.",
  "tika-abh05t5:49_4": "Vināpi dutiyena hetusaddena hetusampayuttabhāve siddhepīti iminā yaṁ vuttaṁ “nāyamekanto”ti, tameva ulliṅgeti.",
  "tika-abh05t5:49_5": "Na pana hetūnanti idaṁ hetussa paccayabhāvena gahitattā paccayuppannabhāvena gahaṇaṁ na yujjeyyāti āsaṅkamānaṁ sandhāya vuttaṁ.",
  "tika-abh05t5:49_6": "Tenevāha “evampi gahaṇaṁ siyā”ti.",
  "tika-abh05t5:49_7": "Soti dutiyo hetusaddo.",
  "tika-abh05t5:49_8": "Apare pana “hetusampayuttakāna”nti ettha hetūnañca sampayuttakānañcāti samāsaṁ vikappenti.",
  "tika-abh05t5:49_9": "Patiṭṭhāmattādibhāvena nirapekkhāti hetujhānamaggadhammā patiṭṭhānaupanijjhānaniyyānamattena aññadhammanirapekkhā hetujhānamaggapaccayakiccaṁ karonti.",
  "tika-abh05t5:49_10": "Sāpekkhā evāti aññasāpekkhā eva.",
  "tika-abh05t5:49_11": "Āharitabbaisitabbā āhārindriyapaccayehi upakattabbadhammā.",
  "tika-abh05t5:49_12": "Tasmāti yasmā yehi sāpekkhā, te attano paccayuppannadhamme paccayabhāveneva paricchinditvā tiṭṭhanti, tasmā.",
  "tika-abh05t5:49_13": "Tenāha “te vināpi…pe…",
  "tika-abh05t5:49_14": "na kata”nti.",
  "tika-abh05t5:49_15": "Paricchindanti visesenti.",
  "tika-abh05t5:49_16": "Tanti dutiyaṁ āhārindriyaggahaṇaṁ.",
  "tika-abh05t5:49_17": "Tatthāti āhārindriyapaccayaniddese.",
  "tika-abh05t5:49_18": "Na kevalañca tattheva, idha ca hetupaccayaniddese dutiyena hetuggahaṇena paccayuppannānaṁ puna visesanakiccaṁ natthi, kasmā?",
  "tika-abh05t5:49_19": "Paccayabhūteneva hetunā sampayuttānaṁ aññesañca hetūnaṁ avicchinnattā.",
  "tika-abh05t5:50_0": "Purimavacanāpekkho vuttasseva niddesoti taṁ-saddassa paṭiniddesabhāvamāha.",
  "tika-abh05t5:50_1": "Pākaṭībhūte eva atthe pavattati, pākaṭībhāvo ca aññānapekkhena saddena pakāsitattā veditabbo.",
  "tika-abh05t5:50_2": "Anapekkhanīyo atthantarabyāvaṭattā.",
  "tika-abh05t5:50_3": "Aññoti hetusaddato añño.",
  "tika-abh05t5:50_4": "Niddisitabbapakāsako vutto natthi, yo taṁ-saddena paṭiniddesaṁ labheyya.",
  "tika-abh05t5:51_0": "Yadi evaṁ “taṁsamuṭṭhānāna”nti ettha kathanti āha “hetusampayuttakānanti iminā panā”tiādi.",
  "tika-abh05t5:51_1": "Tattha pana-saddo satipi hetū hetusampayuttakānaṁ niddesabhāve hetusampayuttakasadde labbhamānānaṁ niddisitabbānaṁ pākaṭīkaraṇasaṅkhātaṁ hetusaddato visesaṁ joteti.",
  "tika-abh05t5:51_2": "“Hetusampayuttakāna”nti imassa samāsapadassa uttarapadatthappadhānattamāha “paccayuppannavacanenā”ti.",
  "tika-abh05t5:51_3": "Tena ca yathādhippetassa atthassa ekadesova vuccati dhammānaṁ visesanabhāvatoti āha “asamattenā”ti.",
  "tika-abh05t5:51_4": "Visesanaṁ nāma visesitabbāpekkhanti āha “paccayuppannavacanantarāpekkhenā”ti.",
  "tika-abh05t5:51_5": "Vuttatāya vinā paṭiniddesatā natthīti “pubbe vuttenā”ti vuttaṁ.",
  "tika-abh05t5:52_0": "Taṁ-saddenaniddisitabbanti “taṁsamuṭṭhānāna”nti ettha taṁ-saddena niddisitabbaṁ hetusampayuttakasadde pākaṭībhūtaṁ kiṁ panāti pucchati.",
  "tika-abh05t5:52_1": "Te hetū ceva…pe…",
  "tika-abh05t5:52_2": "hetusampayuttakā ca taṁ-saddena niddisitabbā hetusampayuttakasadde pākaṭībhūtāti sambandho.",
  "tika-abh05t5:52_3": "Aññathāti “yehi hetūhī”tiādinā vuttappakārato aññathā aññena pakārena.",
  "tika-abh05t5:52_4": "Taṁ aññaṁ pakāraṁ dassento “te hetū…pe…",
  "tika-abh05t5:52_5": "sambandhe satī”ti āha.",
  "tika-abh05t5:52_6": "Idhāti anantaraṁ vuttasambandhanaṁ bhummaniddesena parāmasati.",
  "tika-abh05t5:52_7": "Tenevāti paṭhameneva hetusaddena.",
  "tika-abh05t5:52_8": "Taṁ-saddena niddisitabbāti “taṁsamuṭṭhānāna”nti ettha taṁ-saddena niddisitabbā yathā pākaṭā, evaṁ pubbe “taṁsampayuttakāna”nti vuttacodanāyampi evameva teneva taṁ-saddena niddisitabbā pākaṭā bhavituṁ arahanti.",
  "tika-abh05t5:52_9": "Tathā ca sati niddisitabbassa…pe…",
  "tika-abh05t5:52_10": "na yujjeyya.",
  "tika-abh05t5:52_11": "Duvidhampi vā hetuggahaṇaṁ apanetvāti “hetū hetusampayuttakāna”nti ettha kataṁ dvippakārahetuggahaṇaṁ avicāretvā “taṁsampayuttakānanti avatvā”tiādinā taṁ-saddavacanīyataṁ codeti, “niddisitabbassa apākaṭattā”tiādinā pariharati ca.",
  "tika-abh05t5:52_12": "Hetū hi paccayāti idaṁ ayaṁ hetupaccayakathāti katvā vuttaṁ.",
  "tika-abh05t5:53_0": "Taṁ na vuttanti cittasamuṭṭhānavacanaṁ na vuttaṁ.",
  "tika-abh05t5:53_1": "Tassāti sahajātapaccayassa.",
  "tika-abh05t5:53_2": "Kaṭattārūpassa paccayabhāvo na vutto bhaveyya, vuttova so “vipākābyākato eko khandho tiṇṇannaṁ khandhānaṁ kaṭattā ca rūpānaṁ sahajātapaccayena paccayo, tayo khandhā ekassa khandhassa kaṭattā ca rūpāna”ntiādinā, tasmā cittacetasikānaṁ kaṭattārūpapaccayabhāvo na sakkā nivāretuṁ.",
  "tika-abh05t5:53_3": "Tatthāti sahajātapaccayaniddese.",
  "tika-abh05t5:53_4": "Tattha hi “cittacetasikā dhammā cittasamuṭṭhānānaṁ rūpānaṁ sahajātapaccayena paccayo”ti cittasamuṭṭhānarūpāni eva niddiṭṭhāni.",
  "tika-abh05t5:53_5": "Idhāpīti imasmiṁ hetupaccayaniddesepi.",
  "tika-abh05t5:53_6": "Evaṁ bhavitabbanti “cittasamuṭṭhānāna”nti niddesena bhavitabbaṁ.",
  "tika-abh05t5:53_7": "Yadi evaṁ kasmā tathā na vuttanti āha “cittasamuṭṭhānānanti panā”tiādi.",
  "tika-abh05t5:53_8": "Visesitaṁ hoti sabbacittacetasikāsamuṭṭhānabhāvena.",
  "tika-abh05t5:53_9": "Vacanenāti yathādassitena sahajātapaccayaniddesavacanena.",
  "tika-abh05t5:53_10": "Cittacetasikānaṁ paccayabhāvo eva hi tattha paccayaniddese vutto, na cittacetasikānaṁ samuṭṭhānabhāvoti adhippāyo.",
  "tika-abh05t5:54_0": "Hetuādipaṭibaddhatañca dasseti yadaggena tāni cittapaṭibaddhavuttīni, tadaggena taṁsampayuttadhammapaṭibaddhavuttīnipi hontīti.",
  "tika-abh05t5:54_1": "Ārammaṇametaṁ hotīti yadetaṁ kusalākusalacetanāvasena manodvāre cetanaṁ sesadvāresu kāyavacīpayogavasena saṅkappanaṁ, yañca kāmarāgādīnaṁ santāne anusayanaṁ, etaṁ ārammaṇaṁ eso paccayo kammaviññāṇassa ṭhitiyā patiṭṭhānāya.",
  "tika-abh05t5:54_2": "Patiṭṭhiteti kammaṁ javāpetvā paṭisandhiākaḍḍhanasamatthatāpatiṭṭhāpatte kammaviññāṇe viruḷheti tato eva kammaviññāṇato paṭisandhiviññāṇabīje viruḷhe viruhanteti attho.",
  "tika-abh05t5:54_3": "Atha vā patiṭṭhā viññāṇassa hotīti kilesābhisaṅkhārasaṅkhāte kammaviññāṇassa ṭhitiyā pavattiyā ārammaṇe paccaye paṭisiddhe āyatipaṭisandhiviññāṇassa patiṭṭhā hoti, tasmiṁ paṭisandhiviññāṇe punabbhavābhinibbattivasena patiṭṭhite patiṭṭhahante viruḷhe bījabhāvena viruhante nāmarūpassa avakkanti hotīti evamettha attho veditabbo.",
  "tika-abh05t5:54_4": "Tenāha “paṭisandhināmarūpassa viññāṇapaccayatā vuttā”ti.",
  "tika-abh05t5:55_0": "Purimatarasiddhāyāti khettabhāvanibbattiyā puretarameva siddhāya pathaviyā.",
  "tika-abh05t5:55_1": "Attalābhoyeva cettha patiṭṭhānaṁ, na paṭiladdhattabhāvānaṁ avaṭṭhānanti dassento “patiṭṭhānaṁ kammassa kaṭattā uppattīti vuttaṁ hotī”ti āha.",
  "tika-abh05t5:56_0": "Sesarūpānanti paṭisandhikkhaṇe pathavīdhātuādīnaṁ sesarūpānaṁ, pavatte pana tisantatirūpānampi.",
  "tika-abh05t5:56_1": "Sahabhavanamattaṁ vā dasseti.",
  "tika-abh05t5:56_2": "Sahabhāvenapi hi atthi kāci visesamattā.",
  "tika-abh05t5:56_3": "Katthaci katthacīti pakatikālabhavavisesādike.",
  "tika-abh05t5:56_4": "Tatiyapakatiyañhi paṭhamakappikakāle ca bhāvakalāpo natthi, rūpabhave kāyakalāpopi.",
  "tika-abh05t5:56_5": "Ādi-saddena tattheva ghānajivhākalāpā, kāmabhave ca andhādīnaṁ cakkhādikalāpā saṅgayhanti.",
  "tika-abh05t5:56_6": "Katthaci abhāvābhāvatoti nāmarūpokāse katthacipi abhāvābhāvato.",
  "tika-abh05t5:57_0": "Tesanti pavattiyaṁ kaṭattārūpādīnaṁ.",
  "tika-abh05t5:57_1": "Na hi hetu pavattiyaṁ kaṭattārūpassa paccayo hoti, utuāhārajānaṁ pana sambhavoyeva natthi.",
  "tika-abh05t5:57_2": "Tena vuttaṁ “paccayabhāvappasaṅgoyeva natthī”ti.",
  "tika-abh05t5:57_3": "Na pana labbhati paccayapaccanīye tādisassa vārassa anuddhaṭattā.",
  "tika-abh05t5:57_4": "Idanti “pavattiyaṁ kaṭattārūpādīnaṁ paccayabhāvapaṭibāhanato”ti idaṁ “hetū sahajātāna”nti adesanāya parihāravacanaṁ, īdisī pana codanā anokāsā evāti dassetuṁ “bhagavā panā”tiādi vuttaṁ.",
  "tika-abh05t5:57_5": "Yo hi dhammo yathā bhagavatā desito, so tatheva gahetabboti.",
  "tika-abh05t5:58_0": "Hetupaccayaniddesavaṇṇanā niṭṭhitā.",
  "tika-abh05t5:59_0": "2. Ārammaṇapaccayaniddesavaṇṇanā",
  "tika-abh05t5:60_0": "2.Uppajjanakkhaṇeyevāti ettha uppādato paṭṭhāya yāva bhaṅgā uddhaṁ pajjanaṁ gamanaṁ pavattanaṁ uppajjanaṁ, tassa khaṇo, tasmiṁ uppajjanakkhaṇeti evaṁ vā attho daṭṭhabbo.",
  "tika-abh05t5:60_1": "Evañhi sati uppajjanasaddena uppannasaddena viya sabbe pavattamānabhāvā saṅgahitā honti, na uppādamattaṁ.",
  "tika-abh05t5:60_2": "Tenāti cakkhuviññāṇādīnaṁ vattamānakkhaṇeyeva rūpādīnaṁ ārammaṇapaccayattena.",
  "tika-abh05t5:60_3": "Anālambiyamānānanti sabbena sabbaṁ nālambiyamānānanti attho.",
  "tika-abh05t5:60_4": "Aññathā hi yathāvuttānaṁ rūpādīnaṁ yadā ārammaṇapaccayattābhāvo, tadā anālambiyamānatāvāti.",
  "tika-abh05t5:60_5": "Sabbarūpānīti sabbāni rūpāyatanāni, yattakāni tāni āpāthagatāni yogyadese ṭhitāni, tāni sabbānīti attho.",
  "tika-abh05t5:60_6": "Saha na hontīti ekajjhaṁ ārammaṇaṁ na honti.",
  "tika-abh05t5:60_7": "Satipi hi anekesaṁ ekajjhaṁ āpāthagamane yattha yattha pubbābhogo, taṁ taṁyeva ārammaṇaṁ hoti, na sabbaṁ.",
  "tika-abh05t5:60_8": "Nīlādisaṅghātavasena cetaṁ vuttaṁ, na paccekaṁ nīlādirūpāyatanamattavasena.",
  "tika-abh05t5:60_9": "Samuditāniyeva hi rūpāyatanāni cakkhuviññāṇassa ārammaṇaṁ, na visuṁ visunti dhātuvibhaṅgavaṇṇanāyaṁ dassitoyaṁ nayo.",
  "tika-abh05t5:60_10": "Yaṁ pana aṭṭhakathāyaṁ “te te visuṁ visuṁ ārammaṇapaccayo hontī”tipi vuttaṁ, tampi yathāvuttamevatthaṁ sandhāya vuttaṁ.",
  "tika-abh05t5:60_11": "Aññathā rūpāyatanaṁ manindriyagocaraṁ nāma na siyā.",
  "tika-abh05t5:60_12": "Saddādīsupi eseva nayo.",
  "tika-abh05t5:60_13": "Tenevāha “tathā saddādayopī”ti.",
  "tika-abh05t5:60_14": "“Saha na hontī”ti vuttamatthaṁ pāḷiyā vibhāvetuṁ “yaṁ yanti hi vacanaṁ rūpādīni bhindatī”ti āha.",
  "tika-abh05t5:61_0": "“Ye ete”tiādiko purimo attho, “na ekato hontī”tiādiko pana pacchimo, “sabbārammaṇatādivasena vā idhāpi attho gahetabbo”ti kasmā vuttaṁ.",
  "tika-abh05t5:61_1": "Na hi “yaṁ yaṁ vā panārabbhā”ti imissā pāḷiyā viya “yaṁ yaṁ dhammaṁ ārabbhā”ti imassa pāṭhassa purato manoviññāṇassa sabbārammaṇatā nāgatā.",
  "tika-abh05t5:61_2": "Vuttañhi “sabbe dhammā manoviññāṇadhātuyā taṁsampayuttakānañca dhammānaṁ ārammaṇapaccayena paccayo”ti.",
  "tika-abh05t5:61_3": "Na hi anantarameva pāḷiyaṁ sarūpato āgatamatthaṁ gahetvā padantaraṁ saṁvaṇṇetabbaṁ.",
  "tika-abh05t5:61_4": "Tattha hi “rūpārammaṇaṁ vā”tiādinā niyamavasena cha ārammaṇāni vatvā “yaṁ yaṁ vā panārabbhā”ti vacanaṁ sabbārammaṇatādidassananti yuttamevetanti, idha pana sabbārammaṇataṁ vatvā puna “yaṁ yaṁ dhammaṁ ārabbhā”ti vuccamānaṁ sabbārammaṇatādassananti kathamidaṁ yujjeyya?",
  "tika-abh05t5:61_5": "Kamābhāvopi “sabbe dhammā”ti avisesavacaneneva siddho ārammaṇānupubbiyāva aggahitattā.",
  "tika-abh05t5:61_6": "Na hi manodhātuyā viya manoviññāṇadhātuyā idha ārammaṇāni anupubbato gahitāni, tattha viya vā eteneva niyamābhāvopi saṁvaṇṇitoti veditabbo.",
  "tika-abh05t5:61_7": "Tasmā aṭṭhakathāyaṁ vuttanayenevettha attho gahetabbo.",
  "tika-abh05t5:62_0": "Pavattanti pavattanaṁ.",
  "tika-abh05t5:62_1": "Nadiyā sandanaṁ pabbatassa ṭhānanti hi vuttā aviratamavicchedanāyaṁ tathāpavattikiriyāva.",
  "tika-abh05t5:62_2": "Tenāha “avirataṁ avicchinnaṁ sandantī”ti.",
  "tika-abh05t5:62_3": "Evanti yathā “sandantī”ti vattamānavacanaṁ vuttaṁ, evaṁ “ye ye dhammā uppajjantī”ti sabbasaṅgahavasena uppajjanassa gahitattā ārammaṇapavaggato “uppajjantī”ti vattamānavacanaṁ vuttanti attho.",
  "tika-abh05t5:62_4": "Tenāha aṭṭhakathāyaṁ “sabbakālasaṅgahavasenā”tiādi.",
  "tika-abh05t5:62_5": "Tathā ca vuttaṁ “atītānāgata…pe…",
  "tika-abh05t5:62_6": "adhippāyo”ti, atītānāgatapaccuppannānaṁ cittacetasikānanti attho.",
  "tika-abh05t5:62_7": "Samudāyavasenāti cittena rāsīkaraṇavasena.",
  "tika-abh05t5:62_8": "Adhippāyoti iminā vattamānupacārena vināva “ye ye dhammā uppajjantī”ti ettha vattamānatthaṁ sakkā yojetunti imamatthaṁ ulliṅgeti.",
  "tika-abh05t5:62_9": "Tenāha “ime panā”tiādi.",
  "tika-abh05t5:62_10": "Yadipi paccayadhammā keci atītā anāgatāpi honti, paccayuppannadhammo pana paccuppanno evāti āha “atītānāgatānaṁ na hontī”ti.",
  "tika-abh05t5:62_11": "Uppāde vā hi paccayuppannassa paccayena bhavitabbaṁ ṭhitiyaṁ vāti.",
  "tika-abh05t5:62_12": "Tasmāti yasmā atītānāgatā paramatthato natthi, tasmā.",
  "tika-abh05t5:62_13": "Tesūti paccayuppannesu.",
  "tika-abh05t5:62_14": "Taṁtaṁpaccayāti taṁ taṁ rūpādiārammaṇaṁ paccayo etesanti taṁtaṁpaccayā.",
  "tika-abh05t5:62_15": "Ayamattho dassito hoti samānasabhāvattā.",
  "tika-abh05t5:62_16": "Na hi atthābhedena sabhāvabhedo atthi.",
  "tika-abh05t5:62_17": "Na pana taṁtaṁpaccayavantatā dassitā hoti atītānāgatesu nippariyāyena tadabhāvato.",
  "tika-abh05t5:62_18": "Yasmā paccayavanto paccayuppannāyeva, te ca paccuppannāyevāti.",
  "tika-abh05t5:63_0": "Yaṁyaṁ dhammaṁ te te dhammāti yaṁnimittāyaṁvacanabhedo, taṁ dassetuṁ “ettha cā”tiādi āraddhaṁ.",
  "tika-abh05t5:63_1": "Rūpārūpadhammā hi kalāpato pavattamānāpi cittacetasikānaṁ kadāci visuṁ visuṁ ārammaṇaṁ honti, kadāci ekajjhaṁ, na ettha niyamo atthi, purimābhogoyeva pana tathāgahaṇe kāraṇaṁ.",
  "tika-abh05t5:63_2": "Tayimaṁ dīpetuṁ bhagavatā yaṁvacanabhedo katoti ca sakkā vattuṁ, yasmā pana ekakalāpapariyāpannānampi dhammānaṁ ekajjhaṁ gahaṇe na samudāyo gayhati tadābhogābhāvato, atha kho samuditā dhammā evāti sahaggahaṇampi visuṁgahaṇagatikaṁ, tasmā visuṁgahaṇasabbhāvadīpanatthaṁ “yaṁ ya”nti vatvā satipi visuṁgahaṇe te sabbe ekajjhaṁ ārammaṇapaccayo hontīti dassanatthaṁ “te te”ti vuttanti imamatthaṁ dassento “cattāro hi khandhā”tiādimāha.",
  "tika-abh05t5:63_3": "Tattha vedanādīsūti vedanādīsu catūsu khandhesu abhinditvā gahaṇavasena, bhinditvā pana gahaṇavasena phassādīsu.",
  "tika-abh05t5:63_4": "Yoca rūpādikoti idaṁ viññāṇantarassa sādhāraṇārammaṇavasena vuttaṁ, ye ca aneke phassādayoti idaṁ asādhāraṇārammaṇavasena.",
  "tika-abh05t5:63_5": "Te sabbeti te sādhāraṇāsādhāraṇappabhede sabbepi ārammaṇadhamme.",
  "tika-abh05t5:63_6": "Ekekameva ārabbha uppajjantīti ettha yaṁ vattabbaṁ, taṁ heṭṭhā vuttameva.",
  "tika-abh05t5:63_7": "Rūpārammaṇadhammā ca aneke nīlādibhedato.",
  "tika-abh05t5:63_8": "Tathāti aneke.",
  "tika-abh05t5:63_9": "Tena bherisaddādike, mūlagandhādike, mūlarasādike, kathinasamphassādike, vedanādike ca saṅgaṇhāti.",
  "tika-abh05t5:63_10": "Aneketi hi iminā anekakalāpagatānaṁyeva vaṇṇādīnaṁ indriyaviññāṇārammaṇabhāvamāha.",
  "tika-abh05t5:63_11": "Sāmaññato hi vuttaṁ yathārahaṁ bhinditvā nidassitabbaṁ hotīti.",
  "tika-abh05t5:64_0": "Kusalavipākassāti kusalassa vipākassa ca.",
  "tika-abh05t5:64_1": "Na hi nibbānaṁ pubbe nivutthanti idaṁ “diṭṭhanibbānoyevā”tiādinā vakkhamānameva atthaṁ hadaye ṭhapetvā vuttaṁ.",
  "tika-abh05t5:64_2": "Pubbenivāsānussatiñāṇena hi nibbānavibhāvanaṁ adiṭṭhasaccassa vā siyā diṭṭhasaccassapi vā.",
  "tika-abh05t5:64_3": "Tattha adiṭṭhasaccena tāva taṁ vibhāvetumeva na sakkā appaṭividdhattā, itarassa pana pageva vibhūtamevāti taṁ tena vibhāvitaṁ nāma hotīti adhippāyo.",
  "tika-abh05t5:64_4": "Ettha ca “na ca taṁ vutta”nti iminā pubbenivāsānussatiñāṇassa nibbānārammaṇakaraṇābhāvaṁ āgamato dassetvā “na hi nibbāna”ntiādinā yuttito dasseti.",
  "tika-abh05t5:64_5": "Tattha “na pubbe nivutthaṁ asaṅkhatattā”ti kasmā vuttaṁ?",
  "tika-abh05t5:64_6": "Gocarāsevanāya āsevitassapi nivutthanti icchitattā.",
  "tika-abh05t5:64_7": "Diṭṭhasaccoyeva hi pubbenivāsānussatiñāṇena nibbānaṁ vibhāveti, na adiṭṭhasacco.",
  "tika-abh05t5:64_8": "Taṁ pana ñāṇaṁ khandhe viya khandhapaṭibaddhepi vibhāvetīti nibbānārammaṇakhandhavibhāvane nibbānampi vibhāvetīti sakkā viññātuṁ.",
  "tika-abh05t5:64_9": "Etena payojanābhāvacodanā paṭikkhittāti daṭṭhabbā.",
  "tika-abh05t5:64_10": "Evaṁ anāgataṁsañāṇepi yojetabbanti yathā pubbenivāsānussatiñāṇassa nibbānārammaṇatā dassitā, evaṁ anāgataṁsañāṇepi yathārahaṁ yojetabbaṁ.",
  "tika-abh05t5:64_11": "Tattha pana “khandhapaṭibaddhavibhāvanakāle”tiādinā yojanā veditabbā.",
  "tika-abh05t5:64_12": "Tena vuttaṁ “yathāraha”nti.",
  "tika-abh05t5:64_13": "Kassaci abhiññāppattassapi rūpāvacarassa, pageva itarassa.",
  "tika-abh05t5:65_0": "Ārammaṇapaccayaniddesavaṇṇanā niṭṭhitā.",
  "tika-abh05t5:66_0": "3. Adhipatipaccayaniddesavaṇṇanā",
  "tika-abh05t5:67_0": "3.",
  "tika-abh05t5:67_1": "Dhurasahacariyato dhoreyyo “dhura”nti vuttoti āha “dhuranti dhuraggāha”nti.",
  "tika-abh05t5:67_2": "Chandassa pubbaṅgamatāsiddhaṁ pāsaṁsabhāvaṁ upādāya aṭṭhakathāyaṁ “jeṭṭhaka”nti vuttanti tamevatthaṁ dīpento “seṭṭha”nti āha.",
  "tika-abh05t5:67_3": "Tathā hi vuttaṁ aṭṭhasāliniyaṁ “chandaṁ pubbaṅgamaṁ katvā āyūhita”nti.",
  "tika-abh05t5:67_4": "Purimachandassāti “chandādhipatī”ti purimasmiṁ pade niddesavasena vuttassa chandasaddassa samānarūpena sadisākārena.",
  "tika-abh05t5:67_5": "Tadanantaraṁ niddiṭṭhenāti tassa purimassa chandasaddassa anantaraṁ niddesavasena vuttena.",
  "tika-abh05t5:67_6": "Tato eva ca taṁsamānatthatāya ca taṁsambandhena “chandasampayuttakāna”nti ettha chandasaddeneva adhipatisaddarahitenāti attho.",
  "tika-abh05t5:67_7": "Paccayabhūtassāti adhipatipaccayabhūtassa.",
  "tika-abh05t5:67_8": "Sampayuttakavisesanabhāvoti attanā sampayuttadhammānaṁ so eva adhipatipaccayatāsaṅkhāto visesanabhāvo.",
  "tika-abh05t5:67_9": "Esa nayoti iminā “vīriyādhipati vīriyasampayuttakānantiādīsu purimavīriyassa samānarūpenā”tiādinā vattabbaṁ atthavacanaṁ atidisati.",
  "tika-abh05t5:68_0": "Kusalābyākatānaṁ pavattinti kusalābyākatānaṁ adhipatīnaṁ pavattanākāraṁ.",
  "tika-abh05t5:68_1": "Aladdhaṁ ārammaṇaṁ laddhabbaṁ labbhanīyaṁ, laddhuṁ vā sakkuṇeyyaṁ, dutiye pana atthe lābhamarahatīti laddhabbaṁ.",
  "tika-abh05t5:68_2": "Avaññātanti pageva anavaññātanti attho.",
  "tika-abh05t5:69_0": "Appanāppattā kusalakiriyadhammā mahābalā sādhipatikā eva honti, tathā micchattaniyatāpīti āha “appanāsadisā…pe…",
  "tika-abh05t5:69_1": "nuppajjantī”ti.",
  "tika-abh05t5:69_2": "Appanāsadisāti appanāppattasadisā.",
  "tika-abh05t5:69_3": "Kammakilesāvaraṇabhūtā ca teti te micchattaniyatadhammā kammāvaraṇabhūtā, ye ānantariyappakārā kilesāvaraṇabhūtā, ye niyatamicchādiṭṭhidhammā, sampayuttacetanāya panettha kilesāvaraṇapakkhikatā daṭṭhabbā ānantariyacetanāsampayuttassa paṭighassa kammāvaraṇapakkhikatā viya.",
  "tika-abh05t5:69_4": "Paccakkhagati anantaratāya vinā bhāvinīti vuttaṁ “paccakkhasaggānaṁ kāmāvacaradevānampī”ti.",
  "tika-abh05t5:69_5": "Tena tesu ānantariyā viya asambhāvino ahetukābhinivesādayopīti dasseti.",
  "tika-abh05t5:70_0": "Tividhopi kiriyārammaṇādhipatīti ettha ayaṁ kiriyārammaṇādhipatīti ajjhattārammaṇo adhippeto, udāhu bahiddhārammaṇoti ubhayathāpi na sambhavo evāti dassento “kāmāvacarādibhedato panā”tiādimāha.",
  "tika-abh05t5:70_1": "Tattha parasantānagatānaṁ sārammaṇadhammānaṁ adhipatipaccayatā natthīti sambandho.",
  "tika-abh05t5:70_2": "Abhāvatoti avacanato.",
  "tika-abh05t5:70_3": "Avacanañhi nāma yathādhammasāsane abhidhamme abhāvo evāti eteneva anuddhaṭatāpi avuttato veditabbā.",
  "tika-abh05t5:70_4": "Ajjhattārammaṇabahiddhārammaṇadvayavinimuttassa sārammaṇadhammassa abhāvato natthīti viññāyatīti vattabbe tameva viññāyamānataṁ sambhāvento “natthīti viññāyamānepī”ti āha.",
  "tika-abh05t5:70_5": "Tena vuttaṁ “bahiddhā khandhe”tiādi.",
  "tika-abh05t5:70_6": "Rūpe eva bhavituṁ arahati edisesu ṭhānesu arūpe asambhavatoti adhippāyo.",
  "tika-abh05t5:70_7": "Asambhavato ca yathāvuttapāḷianusāratoti veditabbanti.",
  "tika-abh05t5:70_8": "“Vicārita”nti kasmā vuttaṁ, nanu “atītārammaṇe anāgate khandhe garuṁ katvā assādetī”tiādivacanato arūpepi edisesu ṭhānesu khandhasaddo pavattateva.",
  "tika-abh05t5:70_9": "Āvajjanakiriyasabbhāvato panāti idaṁ yathādassitapāḷiyā virodhapariharaṇādhippāyena vuttaṁ, avacanaṁ pana katthaci vineyyajjhāsayena, katthaci nayadassanena hotīti kuto virodhāvasaro.",
  "tika-abh05t5:71_0": "Adhipatipaccayaniddesavaṇṇanā niṭṭhitā.",
  "tika-abh05t5:72_0": "4. Anantarapaccayaniddesavaṇṇanā",
  "tika-abh05t5:73_0": "4.",
  "tika-abh05t5:73_1": "Yathāvuttā nirodhānantarasuññatā nirodhappattatā okāsadānaviseso, attano anurūpacittuppādanasamatthatā cittaniyamahetutā, tattha anantaruppādanasamatthatā ca saṇṭhānābhāvato suṭṭhutaraṁ nirantaruppādanasamatthatā ca cittaniyamahetuviseso daṭṭhabbo.",
  "tika-abh05t5:73_2": "Dhātuvasenāti viññāṇadhātumanodhātumanoviññāṇadhātuvasena.",
  "tika-abh05t5:73_3": "Ettakā eva hi dhātuyo bhinnasabhāvā anantarapaccayatāya niyametvā vattabbā, abhinnasabhāvā pana visesābhāvato purimatāmattaṁyeva visesaṁ purakkhatvā vattabbāti tā kusalādibhedena tathā vuttā.",
  "tika-abh05t5:73_4": "Tenāha “kusalādivasena cā”ti.",
  "tika-abh05t5:73_5": "Yā pana manodhātumanoviññāṇadhātuvasena anantarapaccayatā vattabbā, tattha manoviññāṇadhātu manodhātuyā anantarapaccayena paccayoti vuccamāno sammoho siyā, pure manodhātuyā anantarapaccayabhāvena vuttā, idāni manoviññāṇadhātu manodhātuyāti paccayapaccayuppannavisesā na viññāyeyya, manodhātuyā pana cakkhuviññāṇādidhātūnaṁ anantarapaccayabhāve vuccamāne niyamo natthi.",
  "tika-abh05t5:73_6": "Tenāha “manodhātu cakkhuviññāṇadhātuyāti cā”ti.",
  "tika-abh05t5:73_7": "Tathevāti niyamābhāvato evāti attho.",
  "tika-abh05t5:73_8": "Tasmāti yasmā ito aññathā desanāya paccayapaccayuppannānaṁ visesābhāvo cittavisesadassanavicchedo niyamābhāvo cāti ime dosā āpajjanti, tasmā.",
  "tika-abh05t5:73_9": "Nidassanenāti dhātuvasena nidassanena.",
  "tika-abh05t5:73_10": "Nayaṁ dassetvāti “manoviññāṇadhātu taṁsampayuttakā ca dhammā manodhātuyā taṁsampayuttakānañca dhammānaṁ anantarapaccayena paccayo”ti evamādikassa anantarapaccayatāggahaṇassa nayaṁ dassetvā.",
  "tika-abh05t5:73_11": "Niravasesadassanatthanti niravasesassa anantarapaccayabhāvino cittuppādassa dassanatthaṁ.",
  "tika-abh05t5:74_0": "Sadisakusalānanti samānakusalānaṁ, samānatā cettha ekavīthipariyāpannatāya veditabbā.",
  "tika-abh05t5:74_1": "Tenevāha “bhūmibhinnānampi paccayabhāvo vutto hotī”ti.",
  "tika-abh05t5:74_2": "Samānavīthitā ca yasmā samānavedanā samānahetukā ca honti, tasmā “vedanāya vā hetūhi vā sadisakusalāna”nti āha.",
  "tika-abh05t5:74_3": "Vā-saddo cettha aniyamattho.",
  "tika-abh05t5:74_4": "Tena ñāṇasaṅkhārādibhedassapi vikappanavasena saṅgaho daṭṭhabbo.",
  "tika-abh05t5:74_5": "Cutipi gahitā taṁsabhāvattā.",
  "tika-abh05t5:74_6": "Bhavaṅgacittameva hi pariyosāne “cutī”ti vuccati.",
  "tika-abh05t5:74_7": "Kusalākusalānantarañca kadāci sā uppajjatīti tadārammaṇampi gahitanti daṭṭhabbaṁ, kiriyajavanānantaraṁ tadārammaṇuppattiyanti adhippāyo.",
  "tika-abh05t5:75_0": "Kāmāvacarakiriyāya āvajjanassāti ayamettha attho adhippetoti dassento “āvajjanaggahaṇena kāmāvacarakiriyaṁ visesetī”ti āha.",
  "tika-abh05t5:75_1": "Tameva hi atthaṁ pākaṭataraṁ kātuṁ “kāmāvacaravipāko”tiādi vuttaṁ.",
  "tika-abh05t5:75_2": "Voṭṭhabbanampi gahitaṁ santīraṇānantarattāti adhippāyo.",
  "tika-abh05t5:76_0": "Anantarapaccayaniddesavaṇṇanā niṭṭhitā.",
  "tika-abh05t5:77_0": "6. Sahajātapaccayaniddesavaṇṇanā",
  "tika-abh05t5:78_0": "6.Porāṇapāṭhoti purātano aṭṭhakathāpāṭho.",
  "tika-abh05t5:78_1": "Imassāti imassa padassa.",
  "tika-abh05t5:78_2": "Avuttassāti pāḷiyaṁ avuttassa.",
  "tika-abh05t5:78_3": "Yadipi sahagatasaddassa atthasaṁvaṇṇanāyaṁ saṁsaṭṭhasaddassa viya samānatthassapi katthaci saddantarassa attho vuccati pariyāyavisesabodhanatthaṁ, tathāpi na mūlasaddassa attho vibhāvito hotīti dassento āha “na ca…pe… hotī”ti.",
  "tika-abh05t5:78_4": "“Aññamañña”nti ca “aññaañña”nti vattabbe ma-kārāgamaṁ katvā niddeso, kammabyatihāre cetaṁ padaṁ, tasmā itaretaranti vuttaṁ hoti.",
  "tika-abh05t5:78_5": "Paccayapaccayuppannānaṁ ekasmiṁyeva khaṇe paccayuppannapaccayabhāvassa icchitattā yo hi yassa paccayo yasmiṁ khaṇe, tasmiṁyeva khaṇe sopi tassa paccayoti ayamettha aññamaññapaccayatā.",
  "tika-abh05t5:78_6": "Tathā hi aṭṭhakathāyaṁ “añño aññassā”ti vatvā “iminā…pe…",
  "tika-abh05t5:78_7": "dīpetī”ti vuttaṁ.",
  "tika-abh05t5:78_8": "Okkamanaṁ pavisananti attho.",
  "tika-abh05t5:78_9": "Āsanakkhaṇe hi dhammā purimabhavato imaṁ bhavaṁ pavisantā viya honti.",
  "tika-abh05t5:78_10": "Tena vuttaṁ “paralokato imaṁ lokaṁ āgantvā pavisantaṁ viya uppajjatī”ti.",
  "tika-abh05t5:78_11": "Tasmā avisesena paṭisandhi okkantisaddābhidheyyāti adhippāyena vuttaṁ “okkanti…pe…",
  "tika-abh05t5:78_12": "adhippāyenāhā”ti.",
  "tika-abh05t5:78_13": "Taṁnivāraṇatthanti tassa khaṇantare rūpīnaṁ sahajātapaccayabhāvassa “kañci kāle na sahajātapaccayena paccayo”ti nivāraṇatthaṁ.",
  "tika-abh05t5:78_14": "Tena padadvayena samānesu paccayapaccayuppannadhammesu purimato pacchimassa visesamatthaṁ dasseti.",
  "tika-abh05t5:79_0": "Evañca “kañci kāle”ti padassa “keci kāleti vā, kismiñci kāle”ti vā vibhattivipallāsena attho gahetabboti adhippāyena paṭhamavikappaṁ dassetvā idāni pakārantarena dassetuṁ “kañci kāleti kecikismiñci kāleti vā attho”ti āha.",
  "tika-abh05t5:79_1": "Tena “kañcī”ti ayaṁ sāmaññaniddesoti dasseti.",
  "tika-abh05t5:79_2": "Yo hi ayaṁ “kecī”ti paccattabahuvacanābhidheyyo attho, yo ca “kismiñcī”ti bhummekavacanābhidheyyo, tadubhayaṁ sati kālavantakālatāvibhāge kiṁ-saddassa vacanīyatāsāmaññena pana ekajjhaṁ katvā “kañcī”ti pāḷiyaṁ vuttanti taṁ vibhajitvā dassetuṁ “keci kismiñcī”ti vuttaṁ.",
  "tika-abh05t5:79_3": "Aṭṭhakathāyaṁ pana “kismiñcī”ti bhummavaseneva vuttaṁ.",
  "tika-abh05t5:79_4": "Tena yathāvuttaatthavibhāgena padena.",
  "tika-abh05t5:79_5": "Vatthubhūtāti vatthusabhāvā.",
  "tika-abh05t5:79_6": "Hadayarūpameva sandhāya vadati.",
  "tika-abh05t5:79_7": "Rūpantarānanti hadayavatthuto aññarūpānaṁ.",
  "tika-abh05t5:79_8": "Arūpīnaṁ sahajātapaccayataṁ pubbe “okkantikkhaṇe nāmarūpa”nti ettha anivāritaṁ nivāretīti yojanā, tathā vatthussa ca kālantare paṭisandhikālato aññasmiṁ kāle arūpīnaṁ nivāretīti.",
  "tika-abh05t5:79_9": "Evañca katvātiādinā yathāvuttaatthavaṇṇanāya pāḷiyaṁ vibhattiniddesassa rūpakabhāvamāha.",
  "tika-abh05t5:79_10": "Punapi purimato pacchimassa upacayena visesaṁ dassetuṁ “purimena cā”tiādi vuttaṁ.",
  "tika-abh05t5:79_11": "Tattha purimenāti “okkantikkhaṇe nāmarūpa”nti iminā paccayaniddesavacanena.",
  "tika-abh05t5:79_12": "“Eko khandho vatthu ca tiṇṇaṁ khandhāna”ntiādinā paṭiccavārādipāṭhena.",
  "tika-abh05t5:79_13": "Atthavivaraṇañhi paccayaniddesapāḷiyā sabbepi satta mahāvārā.",
  "tika-abh05t5:79_14": "Vatthussa vattabbatte āpanne kinti paccayoti tassa nāmassāti yojanā.",
  "tika-abh05t5:79_15": "Etenāti “rūpino dhammā arūpīnaṁ dhammāna”nti etena vacanena.",
  "tika-abh05t5:79_16": "Kevalassāti nāmarahitassa vatthussa.",
  "tika-abh05t5:79_17": "Tathāti nāmassa paccayabhāvena.",
  "tika-abh05t5:80_0": "Katthacīti “rūpino dhammā arūpīnaṁ dhammānaṁ kañci kālaṁ sahajātapaccayena paccayo”ti etasmiṁ niddese.",
  "tika-abh05t5:80_1": "Ettha hi aññamaññasahajātapaccayabhāvo labbhati.",
  "tika-abh05t5:80_2": "Vacanenāti “aññamañña”nti iminā vacanena pāḷiyaṁ sahajātapaccayabhāvassa asaṅgahitattā, atthato pana labbhatevāti.",
  "tika-abh05t5:80_3": "Tenāha “labbhamānepī”ti.",
  "tika-abh05t5:80_4": "Tassāti aññamaññapaccayattassa.",
  "tika-abh05t5:80_5": "Evanti “na aññamaññavasenā”ti iminā pakārena.",
  "tika-abh05t5:80_6": "Samudāyekadesavasena sāmivacananti avayavāvayavisambandhe avayavini sāmivacananti attho, niddhāraṇe vā “kaṇhā gāvīna”ntiādīsu viya.",
  "tika-abh05t5:81_0": "Sahajātapaccayaniddesavaṇṇanā niṭṭhitā.",
  "tika-abh05t5:82_0": "8. Nissayapaccayaniddesavaṇṇanā",
  "tika-abh05t5:83_0": "8.Kismiñcikāleti idaṁ na labbhati sabbadāpi nissayapaccayatāya labbhamānattā.",
  "tika-abh05t5:83_1": "Sahajaṁ purejanti hi vibhāgaṁ anāmasitvā nissayatāmattameva nissayapaccayatā.",
  "tika-abh05t5:83_2": "Vatthurūpaṁ pañcavokārabhaveti vatthurūpaṁ pañcavokārabhave cāti ca-saddo luttaniddiṭṭho daṭṭhabbo.",
  "tika-abh05t5:83_3": "Tassāti āruppavipākaṭṭhapanassa.",
  "tika-abh05t5:83_4": "Pakāsetabbattāti iminā apākaṭaṁ pākaṭaṁ katvā vacanena codanā anokāsāti dasseti.",
  "tika-abh05t5:84_0": "Nissayapaccayaniddesavaṇṇanā niṭṭhitā.",
  "tika-abh05t5:85_0": "9. Upanissayapaccayaniddesavaṇṇanā",
  "tika-abh05t5:86_0": "9.Upanissaye tayoti anantarārammaṇapakatūpanissayappabhede tayo upanissaye.",
  "tika-abh05t5:86_1": "Anekasaṅgāhakatāyāti anekesaṁ paccayadhammānaṁ saṅgahaṇato.",
  "tika-abh05t5:86_2": "Ekanteneva honti cittaniyamahetubhāvena pavattiniyamato.",
  "tika-abh05t5:86_3": "Yesu padesūti yesu kusalādipadesu.",
  "tika-abh05t5:86_4": "Saṅgahitoti saṅgahaṁ gato, kusalādipadesu yesaṁ padānaṁyeva anantarūpanissayo labbhatīti attho.",
  "tika-abh05t5:86_5": "Tesu “kesañcī”ti na vuttaṁ. Kasmā?",
  "tika-abh05t5:86_6": "Na sakkā vattuṁ ekanteneva upalabbhanato.",
  "tika-abh05t5:86_7": "Tesūti kusalākusalapadesu.",
  "tika-abh05t5:86_8": "Na hi kusalo akusalassa anantarūpanissayo hoti, akusalo vā kusalassa, ārammaṇapakatūpanissayā pana anekantikā, tasmā tattha “kesañcī”ti vuttaṁ.",
  "tika-abh05t5:86_9": "Siddhānaṁ paccayadhammānanti paccayabhāvena purimanipphannānaṁ kusalādīnaṁ kusalassa akusalassa vāti attho.",
  "tika-abh05t5:86_10": "Akusalādīhīti yathāsaṅkhyaṁ akusalena kusalena vā.",
  "tika-abh05t5:86_11": "Avisesenāti yathāvuttavisese niyamaṁ aggahetvā akusalādīsu akusalakusalānaṁ “kesañcī”tiādinā.",
  "tika-abh05t5:87_0": "Anārammaṇattā ārammaṇūpanissayaṁ pubbāparaniyamena appavattito anantarūpanissayaṁ na labhatīti yojanā.",
  "tika-abh05t5:87_1": "Pakatassāti nipphāditassa, upasevitassa vā.",
  "tika-abh05t5:87_2": "Na hi rūpasantānassa saddhādinipphādanaṁ atthi, utubhojanādiupasevanaṁ vā sambhavati.",
  "tika-abh05t5:87_3": "Tenāha “yathā hi…pe…",
  "tika-abh05t5:87_4": "rūpasantānenā”ti.",
  "tika-abh05t5:87_5": "Nanu ca rūpasantāne pubbenāparaṁ viseso labbhati, so ca na vinā samānajātiyena kāraṇenāti svāyaṁ pakatūpanissayalābhoti kadāci āsaṅkeyyāti āha “yasmiñcā”tiādi.",
  "tika-abh05t5:87_6": "Tattha tanti utubījādikaṁ kammādi ca tena rūpena purimanipphannena.",
  "tika-abh05t5:87_7": "Uppādanaṁ sābhisandhikaṁ daṭṭhabbaṁ.",
  "tika-abh05t5:87_8": "Adhipatīsu pubbābhisaṅkhāro viya pakappanaṁ saṁvidahanaṁ.",
  "tika-abh05t5:87_9": "Pakaraṇaṁ vuttalakkhaṇena kāraṇabhāvena avaṭṭhānaṁ, yato kāraṇaviseso “pakatī”ti vuccati.",
  "tika-abh05t5:87_10": "Yadi evaṁ kasmā rūpasseva taṁ paṭikkhipīyatīti āha “yathā ca…pe…",
  "tika-abh05t5:87_11": "daṭṭhabbā”ti.",
  "tika-abh05t5:87_12": "Evampi utubījādīnaṁ aṅkurādīsu kathaṁ paccayavisesabhāvoti āha “utubījādayo pana…pe…",
  "tika-abh05t5:87_13": "bhāvato”ti.",
  "tika-abh05t5:87_14": "Upanissayoti ca yasmā balavatākāraṇaṁ adhippetaṁ, tasmā na ettha ekantena purimanipphatti icchitabbā.",
  "tika-abh05t5:87_15": "Yadi evaṁ pāḷiyaṁ kathaṁ purimaggahaṇanti āha “purimapurimānaṁyeva panā”tiādi.",
  "tika-abh05t5:87_16": "Tepi vā parikappanavasena purimanipphannāyeva nāma honti.",
  "tika-abh05t5:87_17": "Na hi asaṁviditākāre vatthusmiṁ patthanāpavattīti.",
  "tika-abh05t5:87_18": "Tenāha “taṁsamānalakkhaṇatāyā”ti.",
  "tika-abh05t5:88_0": "Dhammeti puggalasenāsanapaññattīnaṁ upādānabhūte dhamme.",
  "tika-abh05t5:88_1": "Ayaṁ nayoti paññattimukhena paññapetabbā tadupādānabhūtā dhammā gayhantīti yathāvutto nayo.",
  "tika-abh05t5:88_2": "Etthevāti “senāsanampi upanissayapaccayena paccayo”ti etasmiṁyeva vacane.",
  "tika-abh05t5:88_3": "Kathaṁ paccuppannassa pakatūpanissayabhāvoti codanāya “vakkhatī”tiādinā āgamaṁ dassetvā yuttiṁ dassetuṁ “paccuppannānampica tādisānaṁ pubbepakatattā”ti vuttaṁ.",
  "tika-abh05t5:88_4": "Tādisānanti yādisā utuādayo paccupaṭṭhitā, tādisānaṁ tato pubbe puretaraṁ pakatattā pakatūpanissayayogyatāya āpāditattā.",
  "tika-abh05t5:89_0": "Kasiṇādīnampi ārammaṇūpanissayatā sambhavatīti katvā vuttaṁ “iminā adhippāyena ‘ekaccāyā’ti āhā”ti.",
  "tika-abh05t5:89_1": "Tathā hi “kasiṇamaṇḍalaṁ disvā”tiādinā tassa upanissayabhāvo aṭṭhakathāyaṁ vutto.",
  "tika-abh05t5:90_0": "Arūpāvacarakusalampi upanissayo hoti, pageva kāmāvacararūpāvacarakusalanti adhippāyo.",
  "tika-abh05t5:90_1": "Taṁ pana yathā upanissayo hoti, taṁ dassetuṁ “yasmiṁ kasiṇādimhī”tiādi vuttaṁ.",
  "tika-abh05t5:90_2": "Anuppannajhānuppādaneti rūpāvacarajjhānaṁ sandhāyāha, arūpāvacarajjhāne pana vattabbameva natthi.",
  "tika-abh05t5:90_3": "Taduppādakakusalānanti tassa rūpāvacaravipākassa uppādakakusalānaṁ, rūpāvacarakusalānanti attho.",
  "tika-abh05t5:90_4": "Paṭisandhiniyāmakassāti rūpāvacarapaṭisandhiniyāmakassa.",
  "tika-abh05t5:90_5": "Cutitoti rūpāvacarapaṭisandhiyā anantarapaccayabhūtāya cutiyā.",
  "tika-abh05t5:90_6": "Purimajavanassa vasenāti cutiyā āsannajavanabhāvena.",
  "tika-abh05t5:90_7": "Rūpāvacarakusalaṁ arūpāvacaravipākassāti etthāpi “taduppādakakusalāna”ntiādinā ānetvā yojetabbaṁ.",
  "tika-abh05t5:90_8": "Yathā ca “rūpāvacarakusalaṁ arūpāvacaravipākassa upanissayo”ti vuttaṁ, evaṁ “kāmāvacarakusalampi taduppādakakusalāna”ntiādinā yojetabbaṁ.",
  "tika-abh05t5:90_9": "Lokuttaravipākassa tebhūmakakusalānampi pādakādivasena upanissayabhāvo pākaṭoyeva, tathā taṁtaṁbhūmakakusalānaṁ taṁtaṁbhūmakakiriyānaṁ, kāmāvacarakusalassa rūpārūpāvacarakiriyānaṁ, rūpāvacarakusalassa arūpāvacarakiriyāya upanissayabhāvoti imamatthaṁ dassento “evaṁ paccekaṁ…pe…",
  "tika-abh05t5:90_10": "veditabbo”ti āha.",
  "tika-abh05t5:90_11": "“Saddhaṁ upanissāya dānaṁ detī”tiādinā pakatūpanissayo uddesavaseneva pāṭho āgato, na vibhajanavasenāti āha “pāḷiyampi…pe…",
  "tika-abh05t5:90_12": "vissajjito”ti.",
  "tika-abh05t5:90_13": "Kusalattikādīsu anulomādibhedabhinnattā pañhāvāresūti bahuvacananiddeso.",
  "tika-abh05t5:91_0": "Lokuttaranibbattanaṁ upanissāya parassa sinehuppādane lokuttaradhammā upanissayo viya hontīti ayamettha leso, bhāvino pana lokuttarassa akusalānaṁ upanissayatā sambhavatīti āha “na idaṁ sārato daṭṭhabbanti adhippāyo”ti.",
  "tika-abh05t5:91_1": "Rūpāvacarādikusalānanti rūpārūpāvacaralokuttarakusalānaṁ uppādiyamānassa rūpāvacarakusalassāti yojanā.",
  "tika-abh05t5:91_2": "Rūpāvacarakiriyassa ca arūpāvacaravipāko upanissayo kathanti āha “pubbe nivutthādīsu…pe…",
  "tika-abh05t5:91_3": "arahato”ti.",
  "tika-abh05t5:91_4": "Taṁ taṁ vipākaṁ patthento tassa tassa vipākassa hetubhūtaṁ kusalaṁ nibbattetīti vipākānaṁ kusalūpanissayatāti āha “catubhūmakā…pe…",
  "tika-abh05t5:91_5": "upanissayo”ti.",
  "tika-abh05t5:91_6": "Lokiyakusalānaṁ pana lokuttaravipākā upanissayo na hontīti dassento “yadipī”tiādimāha.",
  "tika-abh05t5:91_7": "Teneva hi “tathā tebhūmakavipāko”ti tebhūmakaggahaṇaṁ kataṁ.",
  "tika-abh05t5:91_8": "Tattha tenāti anāgāminā.",
  "tika-abh05t5:91_9": "Tanti arahattaphalaṁ.",
  "tika-abh05t5:91_10": "Tasmāti adiṭṭhapubbattā.",
  "tika-abh05t5:91_11": "Tāni viyāti sotāpattiphalāni viya.",
  "tika-abh05t5:91_12": "Tesanti puthujjanādīnaṁ.",
  "tika-abh05t5:91_13": "Imassāti anāgāmino.",
  "tika-abh05t5:91_14": "Idaṁ vuttaṁ hoti –",
  "tika-abh05t5:91_15": "yathā puthujjanādīnaṁ santāne jhānādīnaṁ sotāpattiphalādīnaṁ na upanissayapaccayo anupaladdhapubbattā, evaṁ anāgāmino jhānādīnaṁ aggaphalaṁ upanissayapaccayo adiṭṭhapubbattā.",
  "tika-abh05t5:91_16": "Tenāha “upaladdhapubbasadisameva hi anāgatampi upanissayo”ti.",
  "tika-abh05t5:91_17": "Aṭṭhakathāyaṁ pana heṭṭhimaphalānaṁ kusalūpanissayatā vuttā eva.",
  "tika-abh05t5:92_0": "Yathā vipākā kusalānaṁ, evaṁ kiriyāpi tesaṁ upanissayo hotīti taṁ nayaṁ dassetuṁ “kiriyaṁ atthapaṭisambhidādi”ntiādi vuttaṁ.",
  "tika-abh05t5:92_1": "Yonisomanasikāre vattabbameva natthīti catubhūmakakusalassapi yonisomanasikāro upanissayo hotīti ettha vattabbameva natthi, tadatthaṁ yonisomanasikāraṁ pavattentassāti attho.",
  "tika-abh05t5:92_2": "Tanti yonisomanasikāraṁ.",
  "tika-abh05t5:92_3": "Akusalassa ca catubhūmakavipākassa upanissayo yonisomanasikāroti yojanā.",
  "tika-abh05t5:92_4": "Evaṁ kiriyassapīti yathā kusalassa yonisomanasikārassa vasena upanissayo vutto, evaṁ kiriyassapi yonisomanasikārassa vasena yojetabbanti attho.",
  "tika-abh05t5:92_5": "So hi taṁ upanissāya rāgādiuppādane akusalassa vuttanayena kusalākusalūpanissayabhāvamukhena catubhūmakavipākassa upanissayo hotiyeva.",
  "tika-abh05t5:92_6": "Yadi kiriyasaṅkhāto…pe…",
  "tika-abh05t5:92_7": "hotiyeva, atha kasmā pakatūpanissayavibhajane kiriyā na gahitā, utubhojanasenāsanāniyeva gahitānīti āha “nevavipākanavipākadhammadhammesu…pe…",
  "tika-abh05t5:92_8": "nayadassanamattamevā”ti.",
  "tika-abh05t5:92_9": "Evamādikanti ādi-saddena “kusalaṁ dhammaṁ sahajāto abyākato dhammo uppajjati na upanissayapaccayā”ti evamādikaṁ saṅgaṇhāti.",
  "tika-abh05t5:92_10": "Upanissayapariyāyo upanisasaddoti katvā vuttaṁ “viññāṇūpanisaṁ nāmarūpaṁ, nāmarūpūpanisañca saḷāyatanantiādikenā”ti.",
  "tika-abh05t5:92_11": "Ettha hi viññāṇassa nāmarūpānaṁ phassarūpādīnaṁ cakkhāyatanādīnañca upanissayabhāvo vuttoti.",
  "tika-abh05t5:93_0": "Upanissayapaccayaniddesavaṇṇanā niṭṭhitā.",
  "tika-abh05t5:94_0": "10. Purejātapaccayaniddesavaṇṇanā",
  "tika-abh05t5:95_0": "10.",
  "tika-abh05t5:95_1": "Dassitameva nayadassanavasenāti yojanā.",
  "tika-abh05t5:95_2": "Yadi dassitameva, kasmā vuttaṁ “sāvasesavasena desanā katā”ti āha “sarūpena adassitattā”ti.",
  "tika-abh05t5:95_3": "“Yaṁ yaṁ dhammaṁ purejātaṁ ārabbha ye ye dhammā uppajjanti cittacetasikā dhammā, te te dhammā tesaṁ tesaṁ dhammānaṁ purejātapaccayena paccayo”ti evaṁ sarūpena pāḷiyaṁ adassitattā.",
  "tika-abh05t5:95_4": "Iddhividhābhiññāya cāti ca-saddena cutūpapātañāṇassapi saṅgaho daṭṭhabbo.",
  "tika-abh05t5:95_5": "Tassapi hi rūpadhammārammaṇakāle aṭṭhārasasu yaṁ kiñci ārammaṇapurejātaṁ hoti paccuppannārammaṇattā.",
  "tika-abh05t5:95_6": "“Cavamāne upapajjamāne”ti hi vuttaṁ.",
  "tika-abh05t5:95_7": "Dibbacakkhudibbasotañāṇesu ca vattabbameva natthi.",
  "tika-abh05t5:96_0": "Itarassapi abhāvāti ārammaṇapurejātassapi abhāvā aggahaṇaṁ paṭisandhibhāvinoti yojanā.",
  "tika-abh05t5:96_1": "Satipi kassaci paṭisandhibhāvino ārammaṇapurejāte vibhūtaṁ pana katvā ārammaṇakaraṇābhāvato avijjamānasadisanti katvā vuttaṁ “itarassapi abhāvā”ti.",
  "tika-abh05t5:96_2": "Tenevāha “paṭisandhiyā viya aparibyattassa ārammaṇassa ārammaṇamattabhāvato”ti.",
  "tika-abh05t5:96_3": "Santīraṇabhāvino manoviññāṇadhātuyāpi ekanteneva purejātapaccayo rūpādīni pañcārammaṇānīti yojanā.",
  "tika-abh05t5:96_4": "Ettha ca “manodhātūnañcā”tiādi “tadārammaṇabhāvino”ti padassa purato vattabbo, uppaṭipāṭiyā likhitaṁ.",
  "tika-abh05t5:97_0": "Purejātapaccayaniddesavaṇṇanā niṭṭhitā.",
  "tika-abh05t5:98_0": "11. Pacchājātapaccayaniddesavaṇṇanā",
  "tika-abh05t5:99_0": "11.Niravasesadassitapurejātadassanavasenāti “catusamuṭṭhānikatisamuṭṭhānikarūpakāyassā”ti evaṁ niravasesato dassitassa purejātassa paccayuppannassa dassanavasena.",
  "tika-abh05t5:99_1": "Paccayā hi idha kāmāvacararūpāvacaravipākā, tesu kāmāvacaravipāko ca catusamuṭṭhānikarūpakāyassa paccayo, na itaro.",
  "tika-abh05t5:99_2": "Tenevāha “rūpāvacaravipāko pana āhārasamuṭṭhānassa na hotī”ti, tasmā “tassevā”ti vuttepi yathārahamattho veditabbo.",
  "tika-abh05t5:100_0": "Pacchājātapaccayaniddesavaṇṇanā niṭṭhitā.",
  "tika-abh05t5:101_0": "12. Āsevanapaccayaniddesavaṇṇanā",
  "tika-abh05t5:102_0": "12.",
  "tika-abh05t5:102_1": "Pakārehi guṇitaṁ paguṇaṁ, bahukkhattuṁ pavattiyā bhāvitanti attho.",
  "tika-abh05t5:102_2": "Atisayena paguṇaṁ paguṇataraṁ, tatoyeva balavataraṁ.",
  "tika-abh05t5:102_3": "Tassa bhāvo, tena paguṇatarabalavatarabhāvena visiṭṭhaṁ visesappattaṁ.",
  "tika-abh05t5:102_4": "Svāyaṁ viseso vipāke natthīti āha “etena vipākābyākatato visesetī”ti.",
  "tika-abh05t5:103_0": "Āsevanapaccayaniddesavaṇṇanā niṭṭhitā.",
  "tika-abh05t5:104_0": "13. Kammapaccayaniddesavaṇṇanā",
  "tika-abh05t5:105_0": "13.Evaṁsabhāvāti kammapaccayena upakārakasabhāvā.",
  "tika-abh05t5:105_1": "Samatthatāti ānubhāvo.",
  "tika-abh05t5:105_2": "Tassāti vipākakkhandhakaṭattārūpasaṅkhātassa phalassa.",
  "tika-abh05t5:105_3": "Kammapaccayabhāvo vuttoti kammapaccayena paccayabhāvo vutto.",
  "tika-abh05t5:105_4": "Ekavokāre rūpampīti ekavokārepi rūpaṁ na janeti, pageva catuvokāreti attho.",
  "tika-abh05t5:106_0": "Kammapaccayaniddesavaṇṇanā niṭṭhitā.",
  "tika-abh05t5:107_0": "14. Vipākapaccayaniddesavaṇṇanā",
  "tika-abh05t5:108_0": "14.",
  "tika-abh05t5:108_1": "Yathā hi rūpabhave saññīnaṁ taṁnibbattitapuññābhisaṅkhāreneva rūpuppatti, evaṁ asaññīnampīti tattha kāmāvacarakammunā yathā vipākānurūpānaṁ paccayo honto kesañciyeva hoti, na sabbesaṁ, katthaciyeva hoti, na sabbattha, na evaṁ vipākānanti āha “ekantenā”ti.",
  "tika-abh05t5:108_2": "Tesaṁ vasenāti tesaṁ vipākapaccayalābhīnaṁ vipākakkhandhānaṁ vasena.",
  "tika-abh05t5:108_3": "Na hītiādinā “ekantenā”ti vuttamatthaṁ byatirekato vibhāveti.",
  "tika-abh05t5:108_4": "Bhūmidvayavipākoti kāmāvacararūpāvacaravipāko āruppe rūpassa na hi paccayoti yojanā.",
  "tika-abh05t5:109_0": "Vipākapaccayaniddesavaṇṇanā niṭṭhitā.",
  "tika-abh05t5:110_0": "15. Āhārapaccayaniddesavaṇṇanā",
  "tika-abh05t5:111_0": "15.",
  "tika-abh05t5:111_1": "Kevalāya ojāya ajjhoharaṇassa abhāvā “asitapītādivatthūhi saha ajjhoharitovā”ti vuttaṁ.",
  "tika-abh05t5:111_2": "Khādanīyabhojanīyappabhede asite tāva kabaḷīkāratā hotu, pātabbādike pana kathanti āha “pātabba…pe… hontī”ti.",
  "tika-abh05t5:111_3": "Yebhuyyavasena vā evaṁ vuttanti veditabbaṁ.",
  "tika-abh05t5:112_0": "Anupālakoti upatthambhako.",
  "tika-abh05t5:112_1": "Cittasamuṭṭhānassa kāyassa āhārapaccayabhāvo kabaḷīkārāhārassa vicāretvā gahetabbo.",
  "tika-abh05t5:112_2": "Kasmāti ce?",
  "tika-abh05t5:112_3": "Ettha kāraṇamāha “na hī”tiādinā.",
  "tika-abh05t5:112_4": "Sati hi paccayabhāve “cittasamuṭṭhāno kabaḷīkārāhāro cittasamuṭṭhānassa kāyassa āhārapaccayena paccayo”tiādi vattabbaṁ siyā, na pana vuttaṁ, nocittasamuṭṭhānassa pana vuttaṁ.",
  "tika-abh05t5:112_5": "Tenāha “tividhopi…pe… vutto”ti.",
  "tika-abh05t5:113_0": "Āhārapaccayaniddesavaṇṇanā niṭṭhitā.",
  "tika-abh05t5:114_0": "16. Indriyapaccayaniddesavaṇṇanā",
  "tika-abh05t5:115_0": "16.",
  "tika-abh05t5:115_1": "“Missakattā”ti idaṁ indriyatāya rūpārūpajīvitindriyānaṁ ekajjhaṁ katvā desitataṁ sandhāya vuttaṁ, tasmā missakattāti rūpajīvitindriyamissakattāti attho.",
  "tika-abh05t5:115_2": "Jīvitindriyanti arūpajīvitindriyaṁ.",
  "tika-abh05t5:115_3": "Na sabbena sabbaṁ vajjitabbanti yathā pañhāpucchake arūpajīvitindriyaṁ missakattā na gahitaṁ, na evamidha arūpajīvitindriyaṁ aggahitanti attho.",
  "tika-abh05t5:116_0": "Arūpānaṁ cakkhuviññāṇādīnaṁ paccayantarāpekkhāni āvajjanārammaṇādiaññapaccayasāpekkhāni indriyapaccayā siyuṁ cakkhādīnaṁ rūpārūpānaṁ aññamaññaṁ kadācipi avinibbhuttabhāvassa abhāvato, paccayantarasamodhānāpekkhatāya ca.",
  "tika-abh05t5:116_1": "Yo pana nirapekkhoti yathā cakkhādīni paccayantaresu sāpekkhāni, evaṁ sāpekkho ahutvā yo tattha nirapekkho indriyapaccayo hoti avinibbhuttadhammānaṁ yathā duvidhampi jīvitindriyaṁ, so attano…pe…",
  "tika-abh05t5:116_2": "natthīti yojanā.",
  "tika-abh05t5:116_3": "Avinibbhuttānaṁ tesampi liṅgādīnaṁ siyuṁ vinibbhuttānaṁ paccayuppannānaṁ indriyapaccayatābhāvassa adiṭṭhattā.",
  "tika-abh05t5:116_4": "Nanu cakkhādīnaṁ vinibbhuttānaṁ indriyapaccayabhāvo diṭṭhoti?",
  "tika-abh05t5:116_5": "Saccaṁ diṭṭho, na pana so samānajātiyāti dassento “na hī”tiādimāha.",
  "tika-abh05t5:116_6": "Sati cevanti evaṁ vuttappakāre samānajātiyaṁyeva avinibbhuttassa indriyapaccayabhāve sati itthipurisindriyehi saddhiṁ.",
  "tika-abh05t5:116_7": "Sahayoge hi idaṁ karaṇavacanaṁ.",
  "tika-abh05t5:116_8": "Yadipi itthipurisindriyāni liṅgādīnaṁ kalalādikāle indriyapaccayataṁ na phareyyuṁ tesaṁ tadā abhāvato.",
  "tika-abh05t5:116_9": "Ye pana rūpadhammā tadā santi, tehi avinibbhuttāva, tesaṁ kasmā na pharantīti āha “aññesaṁ panā”tiādi.",
  "tika-abh05t5:116_10": "Abījabhāvato animittabhāvato.",
  "tika-abh05t5:116_11": "Tadanurūpānanti kalalādiavatthānurūpānaṁ atthitaṁ icchanti, yato “itthī, puriso”ti pakativibhāgo viññāyatīti tesaṁ adhippāyo.",
  "tika-abh05t5:117_0": "Kusalajātiyanti niddhāraṇe bhummaṁ.",
  "tika-abh05t5:117_1": "Ye pana “kusalajātika”nti paṭhanti, tesaṁ paccattekavacanaṁ.",
  "tika-abh05t5:117_2": "Visuṁ ekajāti vā bhūmi vā na hoti tadekadesabhāvato.",
  "tika-abh05t5:117_3": "Hetuādīsupīti ādi-saddena “akusalāhāresupi eseva nayo”ti evamādikaṁ saṅgaṇhāti.",
  "tika-abh05t5:117_4": "Esa nayoti yvāyaṁ “bhūmivasena vuttesū”tiādinā arūpe alabbhamānassa indriyapaccayassa aṭṭhapane atthanayo vutto, esa nayo yojetabboti.",
  "tika-abh05t5:117_5": "Tathā apariyāpannakusalahetu, tathā akusalahetūti etthāpi paṭhamāpariyāpannakusalahetu domanassasahagatākusalahetu ca visuṁ ekajāti bhūmi vā na hontīti āruppe alabbhamānāpi visuṁ na ṭhapitāti yojetabbo.",
  "tika-abh05t5:117_6": "Esa nayo “akusalāhāresupi eseva nayo”ti evamādīsu.",
  "tika-abh05t5:118_0": "Sati sahajātapaccayatte uppādakkhaṇepi indriyapaccayatā siyāti katvā vuttaṁ “sahajātapaccayattābhāvaṁ sandhāyā”ti.",
  "tika-abh05t5:118_1": "Vuttañhi “uppajjamāno saha uppajjamānabhāvena upakārako dhammo sahajātapaccayo”ti.",
  "tika-abh05t5:118_2": "Tassa pana sahajātapaccayattābhāvo yadipi aṭṭhakathāyaṁ “sahajātapaccayatā pana tassa natthī”ti sarūpeneva dassito, tathāpi taṁ ananujānanto “uppāda…pe…",
  "tika-abh05t5:118_3": "nivāretu”nti vatvā “vakkhatī”tiādinā tamatthaṁ samattheti.",
  "tika-abh05t5:118_4": "Kammapaccayasadisanti hi etena tassa uppādakkhaṇe paccayabhāvo pakāsito.",
  "tika-abh05t5:118_5": "Pavattecāti ca-saddena paṭisandhiyañca kaṭattārūpassa rūpajīvitindriyato añño indriyapaccayo na hi atthīti yojanā.",
  "tika-abh05t5:118_6": "Paṭiccavārādayo sampayuttavārapariyosānā cha vārā uppādakkhaṇameva gahetvā pavattā “kusalaṁ dhammaṁ paṭicca kusalo dhammo uppajjati hetupaccayā”tiādinā, na ṭhitikkhaṇanti adhippāyo.",
  "tika-abh05t5:118_7": "Evañca katvāti uppādakkhaṇameva gahetvā pavattattā.",
  "tika-abh05t5:118_8": "Etesūti yathāvuttesu chasu vāresu.",
  "tika-abh05t5:118_9": "Keci pana “rūpajīvitindriyassa anupālanaṁ uppādakkhaṇe na pākaṭaṁ balavañca yathā ṭhitikkhaṇe pacchājātādipaccayalābhato thirabhāvappattiyāssa taṁ pākaṭaṁ balavañca, tasmā ‘ṭhitikkhaṇe’ti vutta”nti vadanti.",
  "tika-abh05t5:119_0": "Indriyapaccayaniddesavaṇṇanā niṭṭhitā.",
  "tika-abh05t5:120_0": "17. Jhānapaccayaniddesavaṇṇanā",
  "tika-abh05t5:121_0": "17.Somanassadomanassasaṅkhātānīti somanassadomanassapariyāyena vuttāni, jhānaṅgabhāvavisesanato vā somanassadomanassabhūtāneva sukhadukkhāni jhānaṅgāni, na itarasukhadukkhānīti jhānaṅgabhūtānaṁyeva sukhadukkhānaṁ jhānaṅgabhāvadassanatthaṁ somanassadomanassaggahaṇaṁ kataṁ.",
  "tika-abh05t5:121_1": "Idāni yathāvuttameva “dvipañcaviññāṇesū”tiādinā vitthārato vibhāveti, taṁ suviññeyyameva.",
  "tika-abh05t5:121_2": "Tenāti visesanabhūtena somanassadomanassaggahaṇena.",
  "tika-abh05t5:122_0": "Abhinipātamattattāti ārammaṇakaraṇamattabhāvato.",
  "tika-abh05t5:122_1": "Cintanāpavattiyā upanijjhāyanapavattiyā.",
  "tika-abh05t5:122_2": "Yathāvutteneva kāraṇenāti “upanijjhānākārassa abhāvato”ti etena kāraṇena.",
  "tika-abh05t5:122_3": "Pubbetiādito.",
  "tika-abh05t5:122_4": "Cattāri aṅgāni vajjitānīti sattasu aṅgesu dassiyamānesu cattāri aṅgāni vajjitāni.",
  "tika-abh05t5:122_5": "Aṭṭhakathā hesāti lesena apakāsetabbatāya kāraṇamāha.",
  "tika-abh05t5:122_6": "Tīsupi ekameva vattabbaṁ siyā, taṁsamānalakkhaṇatāya itaresaṁ tiṇṇampi gahaṇaṁ hotīti.",
  "tika-abh05t5:122_7": "Tiṇṇaṁ pana vacanenāti upekkhāsukhadukkhānaṁ ajhānaṅgatādassanatthena vacanena.",
  "tika-abh05t5:122_8": "Tato upekkhādito aññassa dhammassa cittekaggatāya jhānaṅganti uddhaṭabhāvo āpajjati ajhānaṅgesu aggahitattā.",
  "tika-abh05t5:122_9": "Yathāvuttakāraṇatoti “upanijjhānākārassa abhāvato”ti vuttakāraṇato aññena kāraṇena anuddhaṭabhāvo vā āpajjati anupanijjhāyanasabhāvehi saddhiṁ aggahitattā upanijjhāyanākārabhāvato aññeneva kāraṇena cittekaggatāya pāḷiyaṁ anuddhaṭabhāvo āpajjati.",
  "tika-abh05t5:122_10": "Taṁdosapariharaṇatthanti yathāvuttadosavinimocanatthaṁ.",
  "tika-abh05t5:123_0": "Yepanātiādi padakāramattadassanaṁ.",
  "tika-abh05t5:123_1": "Somanassādīhīti somanassadomanassajhānaṅgupekkhāhi.",
  "tika-abh05t5:123_2": "Avibhūtabhāvo upekkhanaṁ.",
  "tika-abh05t5:123_3": "Upekkhā hi avibhūtakiccā vuttā.",
  "tika-abh05t5:123_4": "Samānānaṁ kesaṁ?",
  "tika-abh05t5:123_5": "Sukhādīnaṁ, kehi?",
  "tika-abh05t5:123_6": "Somanassādīhi, kathaṁ?",
  "tika-abh05t5:123_7": "Sukha…pe…",
  "tika-abh05t5:123_8": "yuttatāti yojanā.",
  "tika-abh05t5:123_9": "Na cittekaggatāyāti sukhādīhi, tadaññehi abhiniropanādīhi ca anindriyakiccatāya ca anupanijjhāyanakiccatāya ca asamānatāya pañcaviññāṇesu cittekaggatāya jhānaṅganti anuddhaṭabhāve kāraṇaṁ na vattabbanti.",
  "tika-abh05t5:123_10": "Sāti cittekaggatā.",
  "tika-abh05t5:123_11": "Etthāti “upekkhāsukhadukkhānī”ti etasmiṁ aṭṭhakathāvacane na gahitā.",
  "tika-abh05t5:123_12": "Vicikicchāyuttamanodhātuādīsūti vicikicchāsampayuttacitte manodhātuyā sampaṭicchanādīsu ca.",
  "tika-abh05t5:123_13": "Tassāpi cittekaggatāyapi.",
  "tika-abh05t5:124_0": "Jhānapaccayaniddesavaṇṇanā niṭṭhitā.",
  "tika-abh05t5:125_0": "18. Maggapaccayaniddesavaṇṇanā",
  "tika-abh05t5:126_0": "18.Duvidhampi saṅkappanti sammāsaṅkappo micchāsaṅkappoti ca evaṁ anavajjasāvajjabhedena duvidhampi.",
  "tika-abh05t5:126_1": "Vīriyaṁ samādhinti etthāpi eseva nayo.",
  "tika-abh05t5:126_2": "Saṅgaṇhitvā vitakkādibhāvasāmaññena saha gahetvā, ekekameva katvā gahetvāti attho.",
  "tika-abh05t5:126_3": "Tehi micchāvācākammantājīvehi.",
  "tika-abh05t5:126_4": "Idhāti imasmiṁ maggapaccayaniddese labbhamānāni ca maggapaccayabhāvato, ca-saddena alabbhamānāni ca maggapaccayattābhāvā.",
  "tika-abh05t5:126_5": "Yadi evaṁ kasmā vuttānīti āha “maggaṅgavacanasāmaññenā”ti.",
  "tika-abh05t5:126_6": "Evaṁ pariyāyaniddeso idha kimatthiyoti codanaṁ sandhāyāha “evañhi suttavohāropi dassito hotī”ti.",
  "tika-abh05t5:126_7": "Evaṁ pana dassentenāti paramatthato amaggaṅgānipi sutte maggaṅgavohārasiddhiyā idha maggaṅgehi saha dassentena.",
  "tika-abh05t5:126_8": "Uddharitvāti paduddhāraṁ katvā.",
  "tika-abh05t5:126_9": "Idāni micchāvācādīhi saddhiṁ dvādasaṅgāni na dassetabbāni, kasmāti ceti āha “na hi pāḷiyaṁ…pe…",
  "tika-abh05t5:126_10": "vattabbo”ti.",
  "tika-abh05t5:126_11": "Tappaṭipakkhabhāvatoyeva micchāmaggaṅgāni, na micchādiṭṭhiādayo viya sabhāvatoti adhippāyo.",
  "tika-abh05t5:127_0": "Pariyāyanippariyāyamaggaṅgadassanatthepi atthavacane evaṁ na vattabbamevāti dassento “pariyāya…pe…",
  "tika-abh05t5:127_1": "adhikaraṇānī”ti āha.",
  "tika-abh05t5:127_2": "Tassattho –",
  "tika-abh05t5:127_3": "yathā “aññabhāgiyassa adhikaraṇassā”ti ettha pāḷigataadhikaraṇasaddapatirūpako añño adhikaraṇasaddo pāḷigatatadaññasādhāraṇatāya ubhayapadattho uddhaṭo “adhikaraṇaṁ nāma cattāri adhikaraṇānī”ti, evamidhāpi nippariyāyaṁ itarañca maggaṅgaṁ dassetukāmena pāḷigatatadaññasādhāraṇo maggaṅgasaddo uddharitabbo siyā, tathā na katanti.",
  "tika-abh05t5:127_4": "Tasmāti yasmā pāḷigatoyeva maggaṅgasaddo uddhaṭo, na tadaññasādhāraṇo, na ca atthuddhāramukhena adhippetattho niyamito, tasmā.",
  "tika-abh05t5:127_5": "Tesūti ahetukacittuppādesu.",
  "tika-abh05t5:127_6": "“Sammādiṭṭhi…pe…",
  "tika-abh05t5:127_7": "samādhayo”ti ettha saṅkappavāyāmasamādhayo sammāmicchāsaddehi visesetvā vuttāti āha “sammādiṭṭhiādayo yathāvuttā santī”ti.",
  "tika-abh05t5:127_8": "Saṅkappavāyāmasamādhippattā pana tattha keci santiyevāti.",
  "tika-abh05t5:127_9": "Atha vā sammādiṭṭhiādayoti vuttappakāre sammādiṭṭhiādike anavasese sandhāya vuttaṁ.",
  "tika-abh05t5:127_10": "Tenāha “yathāvuttā”ti.",
  "tika-abh05t5:127_11": "Uppattiṭṭhānaniyamanatthattā na visesanatthattāti adhippāyo.",
  "tika-abh05t5:128_0": "Maggapaccayaniddesavaṇṇanā niṭṭhitā.",
  "tika-abh05t5:129_0": "20. Vippayuttapaccayaniddesavaṇṇanā",
  "tika-abh05t5:130_0": "20.Sampayogāsaṅkāvatthubhūtoti sampayogāsaṅkāya adhiṭṭhānabhūto.",
  "tika-abh05t5:130_1": "Tenāha aṭṭhakathāyaṁ “arūpino hi khandhā cakkhādīnaṁ vatthūnaṁ abbhantarato nikkhamantā viya uppajjantī”ti.",
  "tika-abh05t5:131_0": "Vippayuttapaccayaniddesavaṇṇanā niṭṭhitā.",
  "tika-abh05t5:132_0": "21. Atthipaccayaniddesavaṇṇanā",
  "tika-abh05t5:133_0": "21.",
  "tika-abh05t5:133_1": "Yasmiṁ sati yaṁ hoti, asati ca na hoti, so tassa paccayoti yadidaṁ samāsato paccayalakkhaṇaṁ yaṁ sandhāya sutte vuttaṁ “imasmiṁ sati idaṁ hoti, imasmiṁ asati idaṁ na hotī”ti, tayidaṁ atthipaccaye yojetvā dassento “yo hī”tiādiṁ vatvā ayañca nayo nibbāne na labbhati, tasmā nibbānaṁ atthipaccayabhāvena na uddhaṭanti dassetuṁ “nibbānañca…pe…",
  "tika-abh05t5:133_2": "upakārakaṁ hotī”ti āha.",
  "tika-abh05t5:133_3": "Tena paccayadhammānaṁ paccayabhāvo visesato byatirekamukhena pākaṭo hotīti dasseti.",
  "tika-abh05t5:133_4": "Natthibhāvopakārakatāviruddhoti natthipaccayabhāvaviruddho.",
  "tika-abh05t5:133_5": "Vigatāvigatapaccayā viya hi aññamaññaṁ ujupaccanīkabhāvena ṭhitā natthiatthipaccayā.",
  "tika-abh05t5:133_6": "Na nibbānaṁ atthipaccayo natthibhāvopakārakatāavirodhato.",
  "tika-abh05t5:133_7": "Ye hi atthipaccayadhammā, te natthibhāvopakārakatāviruddhā eva diṭṭhāti adhippāyo.",
  "tika-abh05t5:134_0": "Sati ca uppannatteti sambandho.",
  "tika-abh05t5:134_1": "Yesaṁ paccayā honti āhārindriyāti yojanā.",
  "tika-abh05t5:134_2": "Ekatoti saha.",
  "tika-abh05t5:134_3": "Sahajātādipaccayattābhāvatoti sahajātapurejātapacchājātapaccayattābhāvato.",
  "tika-abh05t5:134_4": "Tadabhāvoti sahajātādipaccayattābhāvo.",
  "tika-abh05t5:134_5": "Etesanti atthipaccayatāvasena pavattamānānaṁ āhārindriyānaṁ.",
  "tika-abh05t5:134_6": "Dhammasabhāvavasenāti dhammatāvasena.",
  "tika-abh05t5:134_7": "Dhammatā hesā, yadidaṁ paccayuppannehi saha puretaraṁ pacchā ca labbhamānā āhārindriyā tesaṁ atthipaccayā honti, na sahajātādipaccayāti.",
  "tika-abh05t5:134_8": "Yathā vā cakkhādidvārānaṁ rūpādiārammaṇānaṁ satipi niyatavuttitāya dvārārammaṇato viññāṇassa chabbidhabhāve ārammaṇamanāmasitvā, dvārato dvāramanāmasitvā ārammaṇato chabbidhatā vuccati, evamidhāpi āhārindriyānaṁ paccayuppannehi satipi sahajātādibhāve arūpakkhandhādivasena sahajātādibhedabhinnassa atthipaccayassa dassitattā pañhāvāre āhārindriyānaṁ vasena āgate catutthapañcamakoṭṭhāsabhūte atthipaccayavisese sahajātādibhedaṁ āmasituṁ na labbhatīti dassetuṁ aṭṭhakathāyaṁ “āhāro indriyañca sahajātādibhedaṁ na labhatī”ti vuttaṁ, na pana āhārindriyesu sahajātādibhāvassa abhāvato.",
  "tika-abh05t5:134_9": "Evampettha attho daṭṭhabbo.",
  "tika-abh05t5:135_0": "Atthipaccayaniddesavaṇṇanā niṭṭhitā.",
  "tika-abh05t5:136_0": "22-23-24. Natthivigataavigatapaccayaniddesavaṇṇanā",
  "tika-abh05t5:137_0": "22-23.Etthāti natthipaccaye.",
  "tika-abh05t5:137_1": "Nānanti nānattaṁ.",
  "tika-abh05t5:137_2": "Etenāti anantarapaccayato natthipaccayassa visesamattadīpanena “paccayalakkhaṇameva hettha nāna”nti iminā vacanena.",
  "tika-abh05t5:137_3": "Atthoti dhammo.",
  "tika-abh05t5:137_4": "Byañjanasaṅgahiteti “natthipaccayo vigatapaccayo”ti evamādibyañjanena saṅgahite.",
  "tika-abh05t5:137_5": "Paccayalakkhaṇamatteti ettha pavattiokāsadānena upakārakā arūpadhammā, vigatabhāvena upakārakāti evamādike paccayānaṁ lakkhaṇamatte.",
  "tika-abh05t5:138_0": "Natthivigataavigatapaccayaniddesavaṇṇanā niṭṭhitā.",
  "tika-abh05t5:139_0": "Paccayaniddesavaṇṇanā niṭṭhitā.",
  "tika-abh05t5:140_0": "Paccayaniddesapakiṇṇakavinicchayakathāvaṇṇanā",
  "tika-abh05t5:141_0": "Ādimapāṭhoti purimapāṭho.",
  "tika-abh05t5:141_1": "Tathā ca satīti dosassapi sattarasahi paccayehi paccayabhāve sati.",
  "tika-abh05t5:141_2": "Adhipatipaccayabhāvopissa anuññāto hotīti āha “dosassapi garukaraṇaṁ pāḷiyaṁ vattabbaṁ siyā”ti.",
  "tika-abh05t5:141_3": "“Sesāna”nti vacaneneva nivāritoti kadāci āsaṅkeyyāti taṁnivattanatthamāha “na ca sesāna”ntiādi.",
  "tika-abh05t5:141_4": "Purejātādīhīti purejātakammāhārajhānindriyamaggavipākapaccayehi.",
  "tika-abh05t5:141_5": "Tannivāraṇatthanti tassa yathāvuttadosassa nivāraṇatthaṁ.",
  "tika-abh05t5:141_6": "Visuñca aggahetvāti lobhamohā vipākapaccayāpi na honti, tathā dosoti evaṁ visuñca aggahetvā.",
  "tika-abh05t5:141_7": "Phoṭṭhabbāyatanaṁ kāyaviññāṇadhātuyā ārammaṇādipaccayo hontaṁyeva pathavīādisabhāvattā attanā sahajātānaṁ sahajātādipaccayā hontiyevāti vuttaṁ “phoṭṭhabbāyatanassa sahajātādipaccayabhāvaṁ dassetī”ti.",
  "tika-abh05t5:141_8": "“Sabbadhammāna”nti “sabbe dhammā manoviññāṇadhātuyā taṁsampayuttakānañca dhammānaṁ ārammaṇapaccayena paccayo”ti ettha vutte sabbadhamme sandhāyāha “sabbadhammānaṁ yathāyogaṁ hetādipaccayabhāvaṁ dassetī”ti.",
  "tika-abh05t5:141_9": "Na hi etaṁ…pe…",
  "tika-abh05t5:141_10": "bhāvadassanaṁ, atha kho ekadhammassa anekapaccayabhāvadassanaṁ, tasmā “etena phoṭṭhabbāyatanassā”tiādi vuttanti adhippāyo.",
  "tika-abh05t5:141_11": "Rūpādīnanti rūpāyatanādīnaṁ.",
  "tika-abh05t5:142_0": "Bhedāti visesā.",
  "tika-abh05t5:142_1": "Bhedaṁ anāmasitvāti cakkhuviññāṇadhātuādivisesaṁ aggahetvā.",
  "tika-abh05t5:142_2": "Te evāti yathāvuttavisesānaṁ sāmaññabhūte khandhe eva.",
  "tika-abh05t5:142_3": "Yaṁ sandhāya “evaṁ na sakkā vattu”nti vuttaṁ, taṁ vibhāvetuṁ “na hī”tiādi vuttaṁ.",
  "tika-abh05t5:142_4": "Paṭṭhānasaṁvaṇṇanā hesāti etena sutte vuttapariyāyamaggabhāvenettha na sakkā micchāvācādīnaṁ maggapaccayaṁ vattunti dasseti.",
  "tika-abh05t5:142_5": "Sesapaccayabhāvoti maggapaccayaṁ ṭhapetvā yathāvuttehi sesehi aṭṭhārasahi paccayehi paccayabhāvo.",
  "tika-abh05t5:142_6": "Adhipatipaccayo na hotīti ārammaṇādhipatipaccayo na hoti.",
  "tika-abh05t5:142_7": "Tanti vicikicchaṁ.",
  "tika-abh05t5:142_8": "Tatthāti yathāvuttesu ahirikādīsu.",
  "tika-abh05t5:143_0": "Dasadhā paccayā honti, puna tathā hadayavatthunti idaṁ atthamattavacanaṁ.",
  "tika-abh05t5:143_1": "Pāṭho pana “hadayavatthu tesañceva vippayuttassa ca vasena dasadhā paccayo hotī”ti veditabbo.",
  "tika-abh05t5:143_2": "Rūpasaddagandharasāyatanamattamevāti idaṁ rūpādīnaṁ sahajātapaccayatāya viya nissayapaccayatāya ca abhāvato, purejātapaccayatāya ca bhāvato vuttaṁ.",
  "tika-abh05t5:143_3": "Etānīti yathāvuttāni rūpasaddagandharasārammaṇāni.",
  "tika-abh05t5:143_4": "Sabbātikkantapaccayāpekkhāti “ekadhammassa anekapaccayabhāvato”ti etasmiṁ vicāre hetuādiatikkantapaccayāpekkhā etesaṁ rūpādīnaṁ apubbatā natthi, atha kho ārammaṇaārammaṇādhipatiārammaṇūpanissayapaccayāpekkhā.",
  "tika-abh05t5:143_5": "Na hi rūpādīni hetusahajātādhipatiādivasena paccayā hontīti.",
  "tika-abh05t5:143_6": "Tassāti rūpajīvitindriyassa purejātapaccayabhāvato apubbatā, tasmā taṁ ekūnavīsatividho paccayo hotīti vuttaṁ hoti.",
  "tika-abh05t5:143_7": "Sattadhā paccayabhāvo yojetabbo, na hi ojā purejātapaccayo na hotīti.",
  "tika-abh05t5:144_0": "Atthoti vā hetuādidhammānaṁ sabhāvo veditabbo.",
  "tika-abh05t5:144_1": "So hi attano paccayuppannehi araṇīyato upagantabbato, ñāṇena vā ñātabbato “attho”ti vuccati.",
  "tika-abh05t5:144_2": "Ākāroti tasseva pavattiākāro, yena attano paccayuppannānaṁ paccayabhāvaṁ upagacchatīti evamettha attho daṭṭhabbo.",
  "tika-abh05t5:144_3": "Taṁ pana vippayuttaṁ.",
  "tika-abh05t5:144_4": "“Sattahākārehī”ti paṭhānassa kāraṇamāha “ukkaṭṭhaparicchedo hī”tiādinā.",
  "tika-abh05t5:145_0": "Yaṁ kammapaccayo…pe…",
  "tika-abh05t5:145_1": "daṭṭhabbaṁ āsevanakammapaccayānaṁ paccayuppannassa anantaraṭṭhānatāya.",
  "tika-abh05t5:145_2": "Sahajātampi hi anantaramevāti.",
  "tika-abh05t5:145_3": "Koci panetthāti ettha etasmiṁ pakatūpanissayasamudāye koci tadekadesabhūto kammasabhāvo pakatūpanissayoti attho.",
  "tika-abh05t5:145_4": "Tatthāti “yadidaṁ ārammaṇapurejāte panettha indriyavippayuttapaccayatā na labbhatī”ti vuttaṁ, tasmiṁ, tasmiṁ vā ārammaṇapurejātaggahaṇe.",
  "tika-abh05t5:145_5": "Vatthussa vippayuttapaccayatā labbhatīti na vattabbā.",
  "tika-abh05t5:145_6": "Na hi ārammaṇabhūtaṁ vatthu vippayuttapaccayo hoti, atha kho nissayabhūtamevāti.",
  "tika-abh05t5:145_7": "Ito uttarīti ettha “ito”ti idaṁ paccāmasanaṁ purejātaṁ vā sandhāya ārammaṇapurejātaṁ vā.",
  "tika-abh05t5:145_8": "Tattha paṭhamanayaṁ apekkhitvā vuttaṁ “purejātato paratopī”ti.",
  "tika-abh05t5:145_9": "Tena kammādipaccayesupi vakkhamānesu labbhamānālabbhamānaṁ veditabbanti vuttaṁ hoti.",
  "tika-abh05t5:145_10": "Dutiyaṁ pana nayaṁ anapekkhitvā aṭṭhakathāyaṁ āgatavasena vuttaṁ “ito vā indriyavippayuttato”ti, attanā vuttanayena pana “nissayindriyavippayuttato vā”ti.",
  "tika-abh05t5:145_11": "Tattha vattabbaṁ sayamevāha “ārammaṇādhipatī”tiādi.",
  "tika-abh05t5:145_12": "Kammādīsu labbhamānālabbhamānaṁ na vakkhati “ito uttarī”tiādinā pageva atidesassa katattā, tasmā purimoyeva purejātatopīti vuttaatthoyeva adhippeto.",
  "tika-abh05t5:146_0": "“Maggapaccayataṁ avijahantovā”ti iminā ca maggapaccayo vuttoti “maggavajjānaṁ navanna”nti vuttaṁ pacchimapāṭhe, purimapāṭhe pana “maggapaccayataṁ avijahantovā”ti vuttattā eva maggapaccayena saddhiṁ sahajātādipaccayā gahetabbāti “dasanna”nti vuttaṁ.",
  "tika-abh05t5:146_1": "Tattha pacchimapāṭhe “ekādasahākārehī”ti vattabbaṁ, purimapāṭhe “dvādasahī”ti.",
  "tika-abh05t5:147_0": "Samanantaraniruddhatāya ārammaṇabhāvena cāti vijjamānampi visesamanāmasitvā kevalaṁ samanantaraniruddhatāya ārammaṇabhāvena, na ca samanantaraniruddhatāārammaṇabhāvasāmaññenāti attho.",
  "tika-abh05t5:147_1": "“Iminā upāyenā”ti paccayasabhāgatādassanena paccayavisabhāgatādassanena ca vuttaṁ padadvayaṁ ekajjhaṁ katvā paduddhāro katoti dassento “hetuādīnaṁ sahajātānaṁ…pe…",
  "tika-abh05t5:147_2": "yojetabbā”ti āha.",
  "tika-abh05t5:147_3": "Hetuārammaṇādīnaṁ sahajātāsahajātabhāvena aññamaññavisabhāgatāti yojanā.",
  "tika-abh05t5:147_4": "Evamādināti ādi-saddena purejātānaṁ cakkhādīnaṁ rūpādīnañca purejātabhāvena sabhāgatā, pavattiyaṁ vatthukhandhādīnaṁ purejātapacchājātānaṁ purejātapacchājātabhāvena visabhāgatāti evamādīnampi saṅgaho daṭṭhabbo.",
  "tika-abh05t5:147_5": "Hetunahetuādibhāvatopi cettha yugaḷakato viññātabbo vinicchayo.",
  "tika-abh05t5:147_6": "Hetupaccayo hi hetubhāvena paccayo, itare tadaññabhāvena.",
  "tika-abh05t5:147_7": "Evamitaresupi yathārahaṁ yugaḷakato veditabbo.",
  "tika-abh05t5:148_0": "Ubhayappadhānatāti jananopatthambhanappadhānatā.",
  "tika-abh05t5:148_1": "Ṭhānanti padassa atthavacanaṁ kāraṇabhāvoti vināpi bhāvapaccayaṁ bhāvapaccayassa attho ñāyatīti.",
  "tika-abh05t5:148_2": "Upanissayaṁ bhindantenāti anantarūpanissayapakatūpanissayavibhāgena vibhajantena.",
  "tika-abh05t5:148_3": "Tayopi upanissayā vattabbā upanissayavibhāgabhāvato.",
  "tika-abh05t5:148_4": "Upanissayaggahaṇameva kātabbaṁ sāmaññarūpena.",
  "tika-abh05t5:148_5": "Tatthāti evamavaṭṭhite anantarūpanissayapakatūpanissayoti bhindanaṁ vibhāgakaraṇaṁ yadi pakatūpanissayassa rūpānaṁ paccayattābhāvadassanatthaṁ, nanu ārammaṇūpanissayaanantarūpanissayāpi rūpānaṁ paccayā na hontiyevāti?",
  "tika-abh05t5:148_6": "Saccaṁ na honti, te pana dassitanayāti tadekadesena itarampi dassitameva hotīti imamatthaṁ dassento “ārammaṇaṁ…pe…",
  "tika-abh05t5:148_7": "daṭṭhabba”nti āha.",
  "tika-abh05t5:148_8": "Taṁsamānagatikattāti tehi anantarādīhi samānagatikattā arūpānaṁyeva paccayabhāvato.",
  "tika-abh05t5:148_9": "Tanti purejātapaccayaṁ.",
  "tika-abh05t5:148_10": "Tatthāti anantarādīsu paṭhitvā.",
  "tika-abh05t5:149_0": "Paccayaniddesapakiṇṇakavinicchayakathāvaṇṇanā niṭṭhitā.",
  "tika-abh05t5:150_0": "Pucchāvāro",
  "tika-abh05t5:151_0": "1. Paccayānulomavaṇṇanā",
  "tika-abh05t5:152_0": "Ekekaṁ tikaṁ dukañcāti kusalattikādīsu bāvīsatiyā tikesu hetudukādīsu sataṁ dukesu ekekaṁ tikaṁ dukañca.",
  "tika-abh05t5:152_1": "Na tikadukanti tulyayogīnaṁ na tikadukanti attho.",
  "tika-abh05t5:152_2": "Tikavisiṭṭhaṁ pana dukaṁ, dukavisiṭṭhañca tikaṁ, tikavisiṭṭhatikadukavisiṭṭhadukesu viya nissāya upari desanā pavattā evāti.",
  "tika-abh05t5:153_0": "Ye kusalādidhamme paṭiccāti vuttā “kusalaṁ dhammaṁ paṭicca kusalo dhammo uppajjati hetupaccayā”tiādīsu, te kusalādidhammā paṭiccatthaṁ pharantā hetuādipaccayaṭṭhaṁ sādhentā kusalādipaccayā cevāti attho.",
  "tika-abh05t5:153_1": "Tenevāhāti yasmā paccayadhammānaṁ paccayuppannesu paṭiccatthapharaṇaṁ ubhayesaṁ tesaṁ sahabhāve sati, nāññathā.",
  "tika-abh05t5:153_2": "Teneva kāraṇenāha “te ca kho sahajātāvā”ti.",
  "tika-abh05t5:153_3": "Teti hetuādipaccayā.",
  "tika-abh05t5:153_4": "Tesu hi hetusahajātaaññamaññanissayādayo sahajātā, anantarasamanantarādayo asahajātā paccayā hontīti.",
  "tika-abh05t5:153_5": "Etehi dvīhi vārehi itaretaratthabodhanavasena pavattāya desanāya kiṁ sādhitaṁ hotīti āha “evañca niruttikosallaṁ janitaṁ hotī”ti.",
  "tika-abh05t5:154_0": "Tete pañhe uddharitvāti “siyā kusalo dhammo kusalassa dhammassa hetupaccayena paccayo”tiādayo ye ye pañhā vissajjanaṁ labhanti, te te pañhe uddharitvā.",
  "tika-abh05t5:154_1": "Pamādalekhā esāti idaṁ “kusalo hetu hetusampayuttakānaṁ dhammāna”nti likhitaṁ sandhāya vuttaṁ.",
  "tika-abh05t5:154_2": "Paṭiccasahajātavāresu sahajātapaccayo, paccayanissayavāresu nissayapaccayo, saṁsaṭṭhasampayuttavāresu sampayuttapaccayo ekantikoti katvā vuttoti āha “purimavāresu…pe…",
  "tika-abh05t5:154_3": "niyametvā”ti.",
  "tika-abh05t5:154_4": "Tatthāti tesu purimavāresu chasu.",
  "tika-abh05t5:154_5": "Na viññāyanti sarūpato anuddhaṭattā.",
  "tika-abh05t5:154_6": "Evamādīhi pañhehi.",
  "tika-abh05t5:154_7": "Hetādipaccayapaccayuppannesūti hetuādīsu paccayadhammesu sampayuttakkhandhādibhedesu tesaṁ paccayuppannesu.",
  "tika-abh05t5:154_8": "Niddhāraṇe cetaṁ bhummaṁ.",
  "tika-abh05t5:154_9": "Hetādipaccayānaṁ nicchayābhāvatoti “ime nāma te hetuādayo paccayadhammā”ti nicchayābhāvato sarūpato aniddhāritattā.",
  "tika-abh05t5:154_10": "Yathā hi nāma nānājaṭājaṭitaṁ gumbantaragatañca taṁsadisaṁ sarūpato adissamānaṁ idaṁ tanti na vinicchinīyati, evaṁ ñātuṁ icchitopi attho sarūpato aniddhārito nijjaṭo nigumbo ca nāma na hoti nicchayābhāvato, sarūpato pana tasmiṁ niddhārite tabbisayassa nicchayassa vasena puggalassa asambuddhabhāvāppattiyā so pañho nijjaṭo nigumbo ca nāma hotīti āha “nicchayābhāvato te pañhā nijjaṭā nigumbā ca katvā na vibhattā”ti, “na koci pucchāsaṅgahito…pe…",
  "tika-abh05t5:154_11": "vibhattā”ti ca.",
  "tika-abh05t5:154_12": "Tanti pañhāvissajjanaṁ sandhāya nijjaṭatā na vuttā, atha kho nicchayuppādananti adhippāyo.",
  "tika-abh05t5:155_0": "Ṭhapanaṁ nāma idha vineyyasantāne patiṭṭhapanaṁ, taṁ pana tassa atthassa dīpanaṁ jotananti āha “pakāsitattā”ti.",
  "tika-abh05t5:155_1": "Pakārehīti hetuādipaccayappakārehi, kusalādipaccayapaccayuppannappakārehi vā.",
  "tika-abh05t5:156_0": "25-34.",
  "tika-abh05t5:156_1": "Parikappanaṁ vidahananti katvā āha “parikappapucchāti vidhipucchā”ti.",
  "tika-abh05t5:156_2": "Siyāti bhaveyyāti attho.",
  "tika-abh05t5:156_3": "Eso vidhi kiṁ atthīti etena “siyā”ti vidhimhi kiriyāpadaṁ.",
  "tika-abh05t5:156_4": "Pucchā pana vākyatthasiddhā veditabbā.",
  "tika-abh05t5:156_5": "Tameva hi vākyatthasiddhaṁ pucchaṁ dassetuṁ aṭṭhakathāyampi “kiṁ so kusalaṁ dhammaṁ paṭicca siyā”ti vuttaṁ.",
  "tika-abh05t5:156_6": "Saṁpucchanaṁ parikappapucchāti tasmiṁ pakkhe hi kiriyāya padeneva pucchā vibhāvīyatīti vuttaṁ hotīti.",
  "tika-abh05t5:156_7": "“Siyā kusalaṁ dhammaṁ paṭicca kusalo dhammo uppajjeyya hetupaccayā”ti ettha “kusalaṁ dhammaṁ paṭicca hetupaccayā”ti ubhayamidaṁ paccayavacanaṁ, “kusalo dhammo uppajjeyyā”ti paccayuppannavacanaṁ.",
  "tika-abh05t5:156_8": "Tesu paccayadhammassa paccayabhāve vibhāvite paccayuppannassa uppatti atthato vibhāvitāyeva hotīti paccayadhammova pucchitabbo.",
  "tika-abh05t5:156_9": "Tattha ca paccayadhammavisiṭṭho paṭiccattho vā pucchitabbo siyā paccayavisiṭṭho vāti duvidhā pucchitabbāyeva atthavikappā aṭṭhakathāyaṁ vuttā.",
  "tika-abh05t5:156_10": "Tesu paṭhamasmiṁ pucchā sadosāti dassento “yo kusalo dhammo uppajjeyyā”tiādimāha.",
  "tika-abh05t5:156_11": "Tattha sabbapucchānaṁ pavattitoti kusalamūlādīnaṁ sattasattapucchānaṁ pavattanato, uppajjamānaṁ kusalaṁ.",
  "tika-abh05t5:156_12": "Tehi paccayehīti pacchājātavipākapaccayehi uppatti anuññātāti āpajjati, na ca taṁ yuttanti adhippāyo.",
  "tika-abh05t5:156_13": "Taṁtaṁpaccayāti tato tato yonisomanasikārādipaccayato.",
  "tika-abh05t5:156_14": "Bhavanamatthitā ettha na ca pucchitāti “kiṁ siyā”ti vuttayojanāya dosamāha.",
  "tika-abh05t5:156_15": "Evañca katvāti uppattiyā eva pucchitattā.",
  "tika-abh05t5:157_0": "Tatthāti “atha vā”tiādinā vutte atthantare.",
  "tika-abh05t5:157_1": "Uppajjeyyāti uppattiṁ anujānitvāti “uppajjeyyā”ti ettha vuttaṁ kusalapaccayaṁ uppattiṁ anujānitvā.",
  "tika-abh05t5:157_2": "Tassāti uppattiyā.",
  "tika-abh05t5:157_3": "Bhavanapucchananti hetupaccayā bhavanapucchanaṁ na yuttanti sambandho.",
  "tika-abh05t5:157_4": "Puna tassāti hetupaccayā uppattiyā.",
  "tika-abh05t5:157_5": "Bhavanapucchananti kevalaṁ bhavanapucchanaṁ.",
  "tika-abh05t5:157_6": "Tasmāti yasmā vuttanayena ubhayatthāpi uppattianujānanamukhena bhavanapucchanaṁ ayuttaṁ, tasmā.",
  "tika-abh05t5:157_7": "Anujānanañca aṭṭhakathāyaṁ vutte atthavikappadvaye atthato āpannaṁ, taṁ ananujānanto āha “ananujānitvāvā”tiādi.",
  "tika-abh05t5:157_8": "Saṁpucchanamevāti iminā saṁpucchane “uppajjeyyā”ti idaṁ kiriyāpadanti dasseti.",
  "tika-abh05t5:157_9": "Yadi evaṁ “siyā”ti idaṁ kathanti āha “siyāti…pe…",
  "tika-abh05t5:157_10": "pucchatī”ti.",
  "tika-abh05t5:157_11": "Ayaṁ nayoti “siyā”tiādinā anantaravutto atthanayo.",
  "tika-abh05t5:157_12": "Na viññāyati anāmaṭṭhavisesattā.",
  "tika-abh05t5:157_13": "Dvepi pucchāti sambhavanapucchā tabbisesapucchā cāti duvidhāpi pucchā ekāyeva pucchā saṁpucchanabhāvato ekādhikaraṇabhāvato ca.",
  "tika-abh05t5:158_0": "Gamanussukkavacananti gamanassa ussukkavacanaṁ.",
  "tika-abh05t5:158_1": "Gamanakiriyāya yathā attano kattā upari kattabbakiriyāya yogyarūpo hoti, evameva ṭhānaṁ gamanussukkanaṁ tassa bodhanaṁ vacanaṁ.",
  "tika-abh05t5:158_2": "Evaṁbhūtā ca kiriyā yasmā atthato kiriyantarāpekkhā nāma hoti, tasmā vuttaṁ “gamanassa…pe… attho”ti.",
  "tika-abh05t5:158_3": "Kathaṁ panetasmiṁ sahajātapaccayapaṭṭhāne paṭiccavāre paṭiccasaddassa pacchimakālakiriyāpekkhatāti codanaṁ manasi katvā āha “yadipī”tiādi.",
  "tika-abh05t5:158_4": "Tenetaṁ dasseti “asatipi paṭiayanuppajjanānaṁ kālabhede aññatra hetuphalesu dissamānaṁ purimapacchimakālataṁ hetuphalatāsāmaññato idhāpi samāropetvā ruḷhīvasena purimapacchimakālavohāro kato”ti.",
  "tika-abh05t5:158_5": "Tenāha “gahaṇappavattiākāravasena…pe…",
  "tika-abh05t5:158_6": "daṭṭhabbo”ti.",
  "tika-abh05t5:158_7": "Tattha attapaṭilābho uppādoti attho.",
  "tika-abh05t5:159_0": "Gamananti “paṭiccā”ti ettha labbhamānaṁ ayanakiriyaṁ pariyāyantarenāha.",
  "tika-abh05t5:159_1": "Sā panatthato pavatti, pavatti ca dhammānaṁ yathāpaccayaṁ uppattiyeva.",
  "tika-abh05t5:159_2": "Sabhāvadhammānañhi uppattiyaṁ loke sabbo kiriyākārakavohāro, tasmā “paṭiccā”ti ettha labbhamānaṁ yaṁ paṭiayanaṁ paṭigamanaṁ atthato paṭiuppajjamānaṁ, tañca gacchantādiapekkhāya hotīti āha “gacchantassa paṭigamanaṁ, uppajjantassa paṭiuppajjana”nti.",
  "tika-abh05t5:159_3": "Tayidaṁ gamanapaṭigamanaṁ, uppajjanapaṭiuppajjanaṁ samānakiriyā. Kathaṁ?",
  "tika-abh05t5:159_4": "Yasmā paṭikaraṇaṁ paṭisaddattho.",
  "tika-abh05t5:159_5": "Tasmāti yasmā sahajātapaccayabhūtassa uppajjantassa paṭiuppajjanaṁ “paṭicca uppajjatī”ti ettha attho, tasmā.",
  "tika-abh05t5:159_6": "Tadāyattuppattiyāti sahayoge karaṇavacanaṁ, karaṇatthe, hetutthe vā, tasmiṁ uppajjamāne kusaladhamme āyattāya paṭibaddhāya uppattiyā saheva paṭigantvāti attho.",
  "tika-abh05t5:159_7": "Tena paṭiayanattalābhānaṁ samānakālataṁ dasseti.",
  "tika-abh05t5:159_8": "Tenevāha “sahajātapaccayaṁ katvāti vuttaṁ hotī”tiādi.",
  "tika-abh05t5:159_9": "Nanu ca samānakālakiriyāyaṁ īdiso saddappayogo natthi, purimakālakiriyāyameva ca atthīti?",
  "tika-abh05t5:159_10": "Nāyamekanto samānakālakiriyāyampi kehici icchitattā.",
  "tika-abh05t5:159_11": "Tathā hi –",
  "tika-abh05t5:160_0": "“Nihantvā timiraṁ loke, udito sataraṁsami;",
  "tika-abh05t5:161_0": "Lokekacakkhubhūtoya-matthameti divākaro.",
  "tika-abh05t5:162_0": "“Sirīvilāsarūpena, sabbasobhāvibhāvinā;",
  "tika-abh05t5:163_0": "Obhāsetvādito buddho, sataraṁsi yathā paro”ti. –",
  "tika-abh05t5:164_0": "Ca payogā dissanti.",
  "tika-abh05t5:165_0": "35-38.Tāsūti dukamūlakanaye hetārammaṇaduke ekūnapaññāsapucchā, tāsu.",
  "tika-abh05t5:165_1": "Hetārammaṇaduketi “hetupaccayā ārammaṇapaccayā”ti evaṁ hetupaccayaārammaṇapaccayānaṁ vasena āgate paccayaduke.",
  "tika-abh05t5:165_2": "Dvinnaṁ pucchānaṁ dassitattāti yasmiṁ vācanāmagge kusalapadamūlā kusalapadāvasānā, kusalādipadattayamūlā kusalādipadattayāvasānā ca ekūnapaññāsāya pucchānaṁ ādipariyosānabhūtā dve eva pucchā dassitā, taṁ sandhāya vuttaṁ.",
  "tika-abh05t5:165_3": "Etthāti etasmiṁ paṇṇattivāre pucchānaṁ vutto na paccayānanti attho.",
  "tika-abh05t5:165_4": "Pucchāya hi vasena hetupaccaye hetupaccayasaṅkhātaṁ ekamūlaṁ etassāti ekamūlako, nayasaddāpekkhāya cāyaṁ pulliṅganiddeso.",
  "tika-abh05t5:165_5": "Evaṁ ārammaṇapaccayamūlakādīsu.",
  "tika-abh05t5:165_6": "Tathā hetuārammaṇapaccayasaṅkhātāni dve mūlāni etassāti dvimūlakotiādinā yojetabbā.",
  "tika-abh05t5:165_7": "Paccayānaṁ pana vuccamāne paṭhamanayassa ekamūlakatā na siyā.",
  "tika-abh05t5:165_8": "Na hi tattha paccayantaraṁ atthi, yaṁ mūlabhāvena vattabbaṁ siyā.",
  "tika-abh05t5:165_9": "Tenāha “paccayānaṁ pana vasenā”tiādi.",
  "tika-abh05t5:165_10": "Hetārammaṇadukādīnanti avayave sāmivacanaṁ, adhipatiādīnanti sambandho.",
  "tika-abh05t5:165_11": "Tato paraṁ mūlassa abhāvato sabbamūlakaṁ anavasesānaṁ paccayānaṁ mūlabhāvena gahitattā.",
  "tika-abh05t5:165_12": "Na hi mūlavantabhāvena gahitā paccayā mūlabhāvena gayhanti.",
  "tika-abh05t5:165_13": "Paccayagamanaṁ pāḷigamananti viññāyati abhidheyyānurūpaṁ liṅgavacanādīti katvā.",
  "tika-abh05t5:165_14": "Idhāti anulome.",
  "tika-abh05t5:165_15": "Ca-saddo upacayattho.",
  "tika-abh05t5:165_16": "So tevīsatimūlassa sabbamūlabhāvaṁ upacayena vuccamānaṁ joteti.",
  "tika-abh05t5:166_0": "39-40.Evaṁ satīti “ārammaṇapaccayā hetupaccayā”ti ārabhitvā “ārammaṇapaccayā avigatapaccayā, ārammaṇapaccayā hetupaccayā”ti evaṁ vācanāmagge sati.",
  "tika-abh05t5:166_1": "Cakkabandhanavasena pāḷigati āpajjatu, ko dosoti kadāci vadeyyāti āha “heṭṭhimasodhanavasena ca idha abhidhamme pāḷi gatā”ti.",
  "tika-abh05t5:166_2": "Tathā hi khandhavibhaṅgādīsupi pāḷi heṭṭhimasodhanavasena pavattā.",
  "tika-abh05t5:166_3": "Gaṇanacārena tamatthaṁ sādhetuṁ “evañca katvā”tiādi vuttaṁ.",
  "tika-abh05t5:166_4": "Ārammaṇādīsūti ārammaṇamūlakādīsu nayesu.",
  "tika-abh05t5:166_5": "Tasmiṁ tasminti tasmiṁ tasmiṁ ārammaṇādipaccaye.",
  "tika-abh05t5:166_6": "Suddhikatoti suddhikanayato.",
  "tika-abh05t5:166_7": "Tasmāti ārammaṇamūlakādīsu suddhikanayassa alabbhamānattā.",
  "tika-abh05t5:166_8": "Ekamūlakanayo daṭṭhabbo ārammaṇamūlaketi adhippāyo.",
  "tika-abh05t5:166_9": "“Ārammaṇapaccayā…pe…",
  "tika-abh05t5:166_10": "avigatapaccayāti vā”tiādi tādisaṁ vācanāmaggaṁ sandhāya vuttaṁ.",
  "tika-abh05t5:166_11": "Yattha “ārammaṇapaccayā hetupaccayā, ārammaṇapaccayā adhipatipaccayā, ārammaṇapaccayā…pe…",
  "tika-abh05t5:166_12": "avigatapaccayā”ti evaṁ ārammaṇamūlake anantarapaccayamūlabhūtā ārammaṇapaccayapariyosānameva ekamūlakaṁ dassetvā upari avasiṭṭhaekamūlakato paṭṭhāya yāva sabbamūlake vigatapaccayā, tāva saṁkhipitvā avigatapaccayova dassito.",
  "tika-abh05t5:166_13": "Tenāha “ekamūlakesū”tiādi.",
  "tika-abh05t5:166_14": "Ito paresupi edisesu ṭhānesu eseva nayo.",
  "tika-abh05t5:166_15": "Mūlameva dassetvāti adhipatimūlake ekamūlakassa ādimeva dassetvā.",
  "tika-abh05t5:166_16": "Na suddhikadassananti na suddhikanayadassanaṁ.",
  "tika-abh05t5:166_17": "“Suddhikanayo hi visesābhāvato ārammaṇamūlakādīsu na labbhatī”ti hi vuttaṁ.",
  "tika-abh05t5:166_18": "Nāpi sabbamūlakekatipayapaccayadassanaṁ upari sabbamūlake ekamūlakassa āgatattā.",
  "tika-abh05t5:167_0": "41.Ekasmiñcāti avigatamūlakādike ca naye.",
  "tika-abh05t5:167_1": "Saṅkhepantaragatoti saṅkhepassa saṅkhipitassa abbhantaragato, saṅkhipitabboti attho.",
  "tika-abh05t5:167_2": "Majjhimānaṁ dassananti majjhimānaṁ nayato dassanaṁ, aññathā saṅkhepo eva na siyā.",
  "tika-abh05t5:167_3": "Gatidassananti antadassanaṁ akatvā pāḷigatiyā dassanaṁ, tañca ādito paṭṭhāya katipayadassanameva.",
  "tika-abh05t5:167_4": "Tena vigatapaccayuddhāraṇena osānacatukkaṁ dasseti avigatamūlake vigatapaccayassa osānabhāvato.",
  "tika-abh05t5:167_5": "Sabbamūlakassa avasānena “vigatapaccayā”ti padena.",
  "tika-abh05t5:168_0": "Yathā hetuādīnaṁ paccayānaṁ uddesānupubbiyā dukatikādiyojanā katā, evaṁ tattha ārammaṇādipaccaye laṅghitvāpi sakkā yojanaṁ kātuṁ, tathā kasmā na katā?",
  "tika-abh05t5:168_1": "Yadipi anavasesato paccayānaṁ mūlabhāvena gahitattā kesañci kehici yojane atthaviseso natthi, ārammaṇamūlakādīsu pana ārammaṇādhipatidukādīnaṁ hetumūlake ca hetuadhipatianantaratikādīnaṁ taṁtaṁavasiṭṭhapaccayehi yojanāya attheva viseso, evaṁ santepi yasmā uppaṭipāṭiyā yojanā na sukhaggahaṇā, sakkā ca ñāṇuttarena puggalena yathādassitena nayena yojitunti uppaṭipāṭiyā paccaye aggahetvā paṭipāṭiyāva te yojetvā dassitāti imamatthamāha “ettha cā”tiādinā.",
  "tika-abh05t5:169_0": "Tañca gamanaṁ yuttanti yaṁ sabbehi tikehi ekekassa dukassa yojanāvasena pāḷigamanaṁ, taṁ yuttaṁ tikesu dukānaṁ pakkhepabhāvato.",
  "tika-abh05t5:169_1": "Tatthāti dukesu.",
  "tika-abh05t5:169_2": "Ekekasminti ekekasmiṁ dukatike.",
  "tika-abh05t5:169_3": "Nayāti anulomanayādayo vāre vāre cattāro nayā, pucchā pana sattavīsati.",
  "tika-abh05t5:169_4": "Yadi evaṁ kasmā hetudukena samānāti?",
  "tika-abh05t5:169_5": "Taṁ tikapadesu paccekaṁ hetudukassa labbhamānassa hetudukabhāvasāmaññato vuttaṁ.",
  "tika-abh05t5:170_0": "Vuttanayenāti “na hī”tiādinā dukatike vuttanayena.",
  "tika-abh05t5:170_1": "Tattha hi na dukassa yojanā atthi, atha kho dukānaṁ ekekena padena tikassa yojanā.",
  "tika-abh05t5:170_2": "Tenāha “ekeko tiko dukasatena yojito”ti.",
  "tika-abh05t5:170_3": "Ekekasminti ekekasmiṁ tikaduke.",
  "tika-abh05t5:171_0": "Tikādayocha nayāti “tikañca paṭṭhānavara”ntiādinā gāthāyaṁ vuttā tikapaṭṭhānādayo cha nayā.",
  "tika-abh05t5:171_1": "Sattavidhampīti vārabhedena sattadhā bhinditvā vuttampi.",
  "tika-abh05t5:171_2": "Anulomanti paccayānulomaṁ anulomabhāvasāmaññena saha gahetvā.",
  "tika-abh05t5:171_3": "Tathā catubbidhampi tikapaṭṭhānaṁ tikapaṭṭhānatāsāmaññena, dukapaṭṭhānādīni ca cattāri cattāri taṁsāmaññena saha gahetvā.",
  "tika-abh05t5:171_4": "Imamatthaṁ gahetvā “tikañca paṭṭhānavara”nti gāthāya adhippāyavibhāvanavasena “anulomamhī”tiādinā vuttaṁ imamatthaṁ gahetvā.",
  "tika-abh05t5:171_5": "Sattappabhedeti paṭiccavārādivasena sattappabhede.",
  "tika-abh05t5:171_6": "Chapi ete tikādibhedena catucatuppabhedā dhammānulomādivasena cha uddharitabbāti idaṁ dassetīti yojanā.",
  "tika-abh05t5:171_7": "Ayañhettha saṅkhepattho –",
  "tika-abh05t5:171_8": "dhammānulomādivibhāgabhinnāpi tikādibhāvasāmaññena ekajjhaṁ katvā vuttā tikapaṭṭhānādisaṅkhātā tikādayo cha dhammanayā paṭiccavārādivasena vibhajiyamānā tattha tattha niddhāriyamāne anulomatāsāmaññena anulomanti ekato gahite paccayānulome suṭṭhu ativiya gambhīrāti.",
  "tika-abh05t5:171_9": "Aṭṭhakathāyaṁ pana “idha pana ayaṁ gāthā tasmiṁ dhammānulome paccayānulomaṁ sandhāya vuttā”ti dhammānulomo paccayānulomassa visesanabhāvena niyametvā vutto.",
  "tika-abh05t5:171_10": "Esa nayo paccanīyagāthādīsupi.",
  "tika-abh05t5:171_11": "Tikapaṭṭhānassa dukapaṭṭhānassa ca pubbe attho vuttoti āha “dukatikapaṭṭhānādīsū”ti.",
  "tika-abh05t5:171_12": "Tikehi paṭṭhānanti tikehi nānappakārato paccayavibhāvanaṁ, tikehi vā ñāṇassa pavattanaṭṭhānaṁ.",
  "tika-abh05t5:171_13": "Dukasambandhi tikapaṭṭhānaṁ, dukavisiṭṭhānaṁ vā tikānaṁ paṭṭhānaṁ dukatikapaṭṭhānanti imamatthaṁ dassento “dukāna”ntiādimāha.",
  "tika-abh05t5:171_14": "Dukādivisesitassāti dukādipadavisesitassa dukādibhāvo daṭṭhabbo “hetuṁ kusalaṁ dhammaṁ paṭicca, nahetuṁ kusalaṁ dhammaṁ paṭiccā”tiādivacanato.",
  "tika-abh05t5:172_0": "Paccayānulomavaṇṇanā niṭṭhitā.",
  "tika-abh05t5:173_0": "2. Paccayapaccanīyavaṇṇanā",
  "tika-abh05t5:174_0": "42-44.Yāvāti pāḷipadassa atthavacanaṁ yattakoti āha “pabhedo”ti.",
  "tika-abh05t5:174_1": "Atthi tevīsatimūlakassāti attho.",
  "tika-abh05t5:174_2": "Tāva tattakaṁ pabhedaṁ.",
  "tika-abh05t5:174_3": "Tatthāti anulome āgatanti attho.",
  "tika-abh05t5:174_4": "Nayadassanavasenadassitaṁ, kinti?",
  "tika-abh05t5:174_5": "Ekekassa padassa vitthāraṁ dasseti.",
  "tika-abh05t5:174_6": "Avasesassa paccayassa mūlavantabhāvena gahitassa.",
  "tika-abh05t5:175_0": "Paccayapaccanīyavaṇṇanā niṭṭhitā.",
  "tika-abh05t5:176_0": "3. Anulomapaccanīyavaṇṇanā",
  "tika-abh05t5:177_0": "45-48.",
  "tika-abh05t5:177_1": "Puna tatthāti anulome.",
  "tika-abh05t5:177_2": "Paccayapadānīti paccayā eva padāni paccayapadāni.",
  "tika-abh05t5:177_3": "Idhāti anulomapaccanīye.",
  "tika-abh05t5:177_4": "Suddhikapaccayānanti paccayantarena avomissānaṁ paccayānaṁ, anulomapaccanīyadesanaṁ vakkhamānaṁ sandhāyāti attho.",
  "tika-abh05t5:178_0": "Anulomapaccanīyavaṇṇanā niṭṭhitā.",
  "tika-abh05t5:179_0": "Pucchāvāravaṇṇanā niṭṭhitā.",
  "tika-abh05t5:180_0": "1. Kusalattikaṁ",
  "tika-abh05t5:181_0": "1. Paṭiccavāravaṇṇanā",
  "tika-abh05t5:182_0": "1. Paccayānulomaṁ",
  "tika-abh05t5:183_0": "(1) Vibhaṅgavāravaṇṇanā",
  "tika-abh05t5:184_0": "53.",
  "tika-abh05t5:184_1": "Tikapadānaṁ tikantarapadehi visadisatā pākaṭāyevāti vuttaṁ “tikapadanānattamattena vinā”ti.",
  "tika-abh05t5:184_2": "Mūlāvasānavasenāti “ekamūlekāvasānaṁ navā”tiādinā vuttamūlāvasānavasena.",
  "tika-abh05t5:184_3": "“Na tāyeva vedanāttikādīsū”ti ettha yā sadisatā paṭikkhittā, taṁ dassetuṁ “sadisataṁ sandhāya ‘na tāyevā’ti vutta”nti āha.",
  "tika-abh05t5:184_4": "Yāti yā pucchā.",
  "tika-abh05t5:184_5": "Sabbapucchāsamāharaṇanti sabbāsaṁ ekūnapaññāsāya pucchānaṁ samuccayanaṁ anavasesetvā kathanaṁ.",
  "tika-abh05t5:184_6": "Idha imasmiṁ paṭiccavāruddese kattabbaṁ.",
  "tika-abh05t5:184_7": "Ādito hi anavasesato vutte pacchā yathārahaṁ tadekadesavacanaṁ yuttaṁ.",
  "tika-abh05t5:184_8": "Na hi tattha ekūnapaññāsa pucchā vissajjanaṁ labhantīti tattha tasmiṁ dhammānulomapaccanīye pītittike ekūnapaññāsa pucchā vissajjanaṁ na hi labhanti, aṭṭhavīse pana labhantīti attho.",
  "tika-abh05t5:185_0": "Tena sahajātapaccayabhūtenāti tena vedanādibhedena ekena dhammena sahajātapaccayo hontena, sahajātapaccayataṁ vā pattena pāpuṇantenāti attho.",
  "tika-abh05t5:185_1": "Anuññātaṁ viya hotīti yadipi aṭṭhakathāyaṁ “yāva nirodhagamanā”tiādivacanehi khaṇattayasamaṅgī uppajjatīti anuññātaṁ viya hoti, uppādakkhaṇasamaṅgīyeva pana uppajjatīti vutto paṭiccavārādīnaṁ channaṁ vārānaṁ uppādameva gahetvā pavattattā.",
  "tika-abh05t5:185_2": "Tathā hi tesu pacchājātapaccayo anulomato na tiṭṭhati.",
  "tika-abh05t5:186_0": "Idha kusalavacanena gahite khandhe sandhāya vuttanti imasmiṁ paṭiccavāre “kusalaṁ dhammaṁ paṭicca kusalo dhammo uppajjatī”ti kusalasaddena gahite khandhe sandhāya vuttaṁ catūsupi kusalakhandhesu ekato uppajjamānesu sāmaññato vuttesu sahajātādisādhāraṇapaccayavasena avisesato sabbe sabbesaṁ paccayāti ayameva imassa paccayo, imasseva ayaṁ paccayoti ca niyametvā vattuṁ na sakkā.",
  "tika-abh05t5:186_1": "Tena vuttaṁ aṭṭhakathāyaṁ “ekasseva dvinnaṁyeva vā”tiādi.",
  "tika-abh05t5:186_2": "“Sukhāya vedanāya sampayuttaṁ dhammaṁ paṭiccā”tiādīsu pana visesanabhāvena vedanādīnaṁ visuṁ gahitattā “ekaṁ khandhaṁ paṭicca dve khandhā”tiādi vattuṁ sakkā.",
  "tika-abh05t5:186_3": "Tena vuttaṁ “vedanāttikādīsu panā”tiādi.",
  "tika-abh05t5:186_4": "Tathāti iminā “ekekassapi dukādibhedānañcā”ti imaṁ anukaḍḍhati.",
  "tika-abh05t5:187_0": "Etasminti “vipākābyākataṁ kiriyābyākata”nti evaṁ vipākakiriyābyākataggahaṇe.",
  "tika-abh05t5:187_1": "“Sabbasmiṁ na gahetabba”nti vuttaṁ, kattha pana gahetabbanti āha “cittasamuṭṭhānañca rūpanti etthevā”ti.",
  "tika-abh05t5:187_2": "Evaṁ paṭhame vākye atibyāpitaṁ pariharitvā dutiye abyāpitaṁ pariharituṁ “na kevala”ntiādi vuttaṁ.",
  "tika-abh05t5:187_3": "Etthāti “vipākābyākataṁ kiriyābyākata”nti ettha na gahetabbaṁ tassapi āruppe uppajjamānassa rūpena vinā uppattito.",
  "tika-abh05t5:187_4": "Ettha ca yathā hetupaccayaggahaṇeneva ahetukaṁ nivattitaṁ, evaṁ cittasamuṭṭhānañca rūpanti rūpaggahaṇeneva āruppe vipākopi tattha uppajjamānena cittuppādena saddhiṁ na gahito.",
  "tika-abh05t5:187_5": "Taṁ panetaṁ atthasiddhameva akatvā sarūpato pākaṭataraṁ katvā dassetuṁ aṭṭhakathāyaṁ “vipākābyākata”ntiādi vuttaṁ.",
  "tika-abh05t5:187_6": "Paṭisandhipacchimacittāni panettha satipi rūpassa anuppādane vavatthānābhāvato na gahitānīti daṭṭhabbaṁ.",
  "tika-abh05t5:188_0": "Paccayabhūtassāti khandhānaṁ paccayabhūtassa vatthussa aggahitatāpattiṁ nivāretuṁ, kathaṁ?",
  "tika-abh05t5:188_1": "Paccayuppannabhāvena, kattha?",
  "tika-abh05t5:188_2": "“Kaṭattā ca rūpa”nti etasmiṁ sāmaññavacane “khandhe paṭicca vatthū”ti vuttaṁ, evañhissa paccayuppannatā dassitā hotīti.",
  "tika-abh05t5:188_3": "Aññamaññāpekkhaṁ vacanadvayanti “khandhe paṭicca vatthu, vatthuṁ paṭicca khandhā”ti padadvayaṁ sandhāya vuttaṁ.",
  "tika-abh05t5:188_4": "Sāmaññena gahitanti “kaṭattā ca rūpa”nti iminā sāmaññavacanena, kaṭattārūpasāmaññena vā gahitaṁ.",
  "tika-abh05t5:189_0": "Upādārūpaggahaṇena vinā “upādārūpa”nti aggahetvā kevalaṁ cittasamuṭṭhānarūpaṁ “kaṭattārūpaṁ”icceva gahetvāti attho.",
  "tika-abh05t5:189_1": "Etasmiṁ pana dassaneti “mahābhūtepi paṭicca uppattidassanattha”nti vutte etasmiṁ atthadassane.",
  "tika-abh05t5:189_2": "Khandhapaccayasahitanti paṭisandhiyaṁ kaṭattārūpaṁ, pavattiyaṁ cittasamuṭṭhānaṁ rūpaṁ vadati.",
  "tika-abh05t5:189_3": "Asahitanti pana pavattiyaṁ kaṭattārūpaṁ āhārasamuṭṭhānaṁ utusamuṭṭhānaṁ anindriyabaddhaṁ asaññabhavasaṅgahitañca rūpaṁ.",
  "tika-abh05t5:189_4": "Paṭisandhiyampīti pi-saddena pavattiyampi kaṭattārūpaṁ aññañca tattha uppajjanakaṁ upādārūpanti attho daṭṭhabbo.",
  "tika-abh05t5:189_5": "Kathaṁ panettha bhūte paṭicca uppajjamānassa rūpassa hetupaccayā uppajjatīti?",
  "tika-abh05t5:189_6": "“Khandhe paṭicca hetupaccayā uppajjamānaṁ rūpaṁ bhūtepi paṭicca uppajjatī”ti evaṁ padametaṁ, bhūtānaṁ vā hetupaccayato nibbattattā evaṁ vuttaṁ.",
  "tika-abh05t5:189_7": "Kāraṇakāraṇampi hi kāraṇantveva vuccati yathā “corehi gāmo daḍḍho”ti.",
  "tika-abh05t5:190_0": "Bhūte paṭicca upādārūpanti paduddhāro kato, “mahābhūte paṭicca upādārūpa”nti pana pāṭhoti aṭṭhakathāyañca tameva vuttaṁ.",
  "tika-abh05t5:190_1": "Ayaṁ hetthattho –",
  "tika-abh05t5:190_2": "“mahābhūte paṭicca upādārūpa”nti imasmiṁ pāṭhe vuttanayena upādārūpampi kusale khandhe mahābhūte ca paṭicca uppajjatīti.",
  "tika-abh05t5:190_3": "Ko pana so nayoti taṁ dassetuṁ “mahābhūte…pe…",
  "tika-abh05t5:190_4": "sandhāyāhā”ti vuttaṁ.",
  "tika-abh05t5:190_5": "Tattha atthato ayaṁ nayo vuttoti “mahābhūte paṭicca cittasamuṭṭhānaṁ rūpaṁ kaṭattārūpaṁ upādārūpa”nti iminā abyākate khandhe mahābhūte ca paṭicca upādārūpānaṁ uppattivacanena kusale khandhe mahābhūte ca paṭicca upādārūpānaṁ uppatti atthato vutto hotīti attho.",
  "tika-abh05t5:191_0": "54.Rūpenavinā paccayuppannaṁ na labbhatīti etena yā pucchā arūpamissakāvasānā, tāpi idha na gayhanti, pageva rūpāvasānāti dasseti.",
  "tika-abh05t5:192_0": "57.Tāya samānalakkhaṇāti pañcakkhandhapaṭisandhitāya gabbhaseyyakapaṭisandhiyā samānalakkhaṇā.",
  "tika-abh05t5:192_1": "Paripuṇṇadhammānanti pariyattivibhāgānaṁ pañcakkhandhadhammānaṁ.",
  "tika-abh05t5:192_2": "Etthāti etasmiṁ sahajātapaccayaniddese.",
  "tika-abh05t5:193_0": "Cittakammasamuṭṭhānarūpanti cittasamuṭṭhānarūpaṁ kammasamuṭṭhānarūpañca.",
  "tika-abh05t5:193_1": "Puna āhārasamuṭṭhānanti ettha punagahaṇaṁ utusamuṭṭhānāpekkhaṁ.",
  "tika-abh05t5:193_2": "Na hi taṁ pubbe bāhiraggahaṇena aggahitaṁ, āhārasamuṭṭhānaṁ pana aggahitameva, utusamuṭṭhānassa kasmā punagahaṇanti āha “etehī”tiādi.",
  "tika-abh05t5:193_3": "Tatthāti asaññasattesu.",
  "tika-abh05t5:193_4": "Tassāti utusamuṭṭhānassa.",
  "tika-abh05t5:193_5": "Ādimhīti bāhiraāhārasamuṭṭhānautusamuṭṭhānaasaññasattavasena āgatavārehi paṭhamavāre.",
  "tika-abh05t5:193_6": "Avisesavacananti bāhirādivisesaṁ akatvā vuttavacanaṁ, arūpampi paccayaṁ labhantaṁ atthaṁ hetādike paccaye labhantaṁ saha saṅgaṇhitvāti yojanā.",
  "tika-abh05t5:193_7": "Tassāti, tatthāti ca padadvayena yathāvuttaṁ paṭhamavārameva paccāmasati.",
  "tika-abh05t5:193_8": "Taṁsamānagatikanti cittasamuṭṭhānagatikaṁ.",
  "tika-abh05t5:193_9": "Idhāpīti imasmiṁ sahajātapaccayaniddesepi.",
  "tika-abh05t5:193_10": "Kammapaccayavibhaṅge viyāti nānākkhaṇikakammapaccayaniddese viya.",
  "tika-abh05t5:193_11": "Tathā hi vuttaṁ aṭṭhakathāyaṁ “taṁsamuṭṭhānanti iminā paṭisandhikkhaṇe kaṭattārūpampi saṅgaṇhātī”ti.",
  "tika-abh05t5:193_12": "Ayañca atthaviseso ettha ekaṁsena icchitabboti dassento “na hi…pe…",
  "tika-abh05t5:193_13": "atthī”ti āha.",
  "tika-abh05t5:194_0": "Avisesetvāti “utusamuṭṭhāna”ntiādinā visesaṁ akatvā.",
  "tika-abh05t5:194_1": "Upādārūpanti visesetvāva kasmā pana vuttānīti yojanā.",
  "tika-abh05t5:194_2": "Hetupaccayādīsūti ādi-saddena sahajātapaccayādiṁ saṅgaṇhāti.",
  "tika-abh05t5:194_3": "Sahāti cittasamuṭṭhānarūpaṁ kaṭattārūpanti evaṁ ekato.",
  "tika-abh05t5:194_4": "Visunti cittasamuṭṭhānaṁ rūpaṁ kaṭattārūpato visesetvā.",
  "tika-abh05t5:194_5": "Tattha bāhiraggahaṇādīhi viyāti yathā “bāhiraṁ ekaṁ mahābhūta”ntiādīsu bāhiraāhārasamuṭṭhānautusamuṭṭhānaggahaṇehi mahābhūtāni visesitāni, evaṁ ettha “mahābhūte paṭiccā”ti etasmiṁ niddese mahābhūtānaṁ kenaci visesanena avisesitattā cittasamuṭṭhānarūpabhāvakaṭattārūpabhāvehi visesetvāva vuttānīti yojanā.",
  "tika-abh05t5:195_0": "Idāni aññenapi kāraṇena tesaṁ visesitabbataṁ dassetuṁ “apicā”tiādi vuttaṁ.",
  "tika-abh05t5:195_1": "Tattha nakoci paccayoti idaṁ paṭṭhāne āgataniyāmena rūpaṁ upanissayapaccayaṁ na labhatīti katvā vuttaṁ.",
  "tika-abh05t5:195_2": "Tenāha “hetādīsū”ti.",
  "tika-abh05t5:195_3": "Tadavinābhāvato pana tassa cittakammānaṁ kāraṇabhāvo veditabbo, yato iddhicittanibbattāni kammapaccayāni cāti vuttāni.",
  "tika-abh05t5:195_4": "Nanu cittaṁ āhārautusamuṭṭhānānaṁ paccayo hotīti?",
  "tika-abh05t5:195_5": "Saccaṁ hoti, so pana upatthambhakattena, na janakattenāti dassento āha “āhāra…pe…",
  "tika-abh05t5:195_6": "janaka”nti.",
  "tika-abh05t5:195_7": "Kiṁ pana tesaṁ janakanti āha “mahābhūtāneva…pe…",
  "tika-abh05t5:195_8": "janakānī”ti.",
  "tika-abh05t5:195_9": "Cittena kammunā ca vinā abhāve yathākkamaṁ cittakammasamuṭṭhānaupādārūpānanti attho.",
  "tika-abh05t5:195_10": "Cittasamuṭṭhānarūpakaṭattārūpabhūtānevāti cittakammasamuṭṭhānamahābhūtanibbattāneva mahābhūtānaṁ tesaṁ āsannakāraṇattā.",
  "tika-abh05t5:195_11": "Aññānīti utuāhārasamuṭṭhānāni upādārūpāni vadati.",
  "tika-abh05t5:195_12": "Visesanaṁ kataṁ “cittasamuṭṭhānaṁ rūpaṁ kaṭattārūpaṁ upādārūpa”nti.",
  "tika-abh05t5:195_13": "Samānajātikena rūpena utunā āhārena cāti attho.",
  "tika-abh05t5:195_14": "Pākaṭavisesanānevāti idaṁ yehi mahābhūtehi tāni nibbattāni, tesaṁ “āhārasamuṭṭhānaṁ utusamuṭṭhāna”nti visesitattā vuttaṁ.",
  "tika-abh05t5:195_15": "Na visesanaṁ arahanti na visesitabbāni kāraṇavisesaneneva visesassa siddhattā, “mahābhūte paṭicca upādārūpa”ntveva vattabbanti attho.",
  "tika-abh05t5:195_16": "Etāni pana cittajakammajarūpāni.",
  "tika-abh05t5:196_0": "Savisesenāti yena visesena visesitā, taṁ dassento cittaṁ sandhāyāha “sahajātādipaccayabhāvato”ti, itaraṁ pana sandhāya “mūlakāraṇabhāvato”ti, kammūpanissayapaccayabhāvatoti attho.",
  "tika-abh05t5:196_1": "Itarānīti āhārautusamuṭṭhānānipi upādārūpāni.",
  "tika-abh05t5:196_2": "Mahābhūtavisesaneneva visesitānīti “āhārasamuṭṭhānaṁ ekaṁ mahābhūtaṁ paṭicca utusamuṭṭhānaṁ ekaṁ mahābhūtaṁ paṭiccā”ti mahābhūtavisesaneneva janakapaccayena āhārena utunā ca visesitāni.",
  "tika-abh05t5:196_3": "Idhāti “cittasamuṭṭhānaṁ rūpaṁ kaṭattārūpaṁ upādārūpa”nti imasmiṁ vacane.",
  "tika-abh05t5:196_4": "Ettha hi upādārūpānaṁ cittakammasamuṭṭhānatāvacanena taṁnissayānampi tabbhāvo pakāsitoti.",
  "tika-abh05t5:196_5": "Aññataravisesanaṁ ubhayavisesanaṁ hoti ubhayesaṁ avinibbhogena pavattanato.",
  "tika-abh05t5:197_0": "58.Pubbeti hetupaccayādīsu.",
  "tika-abh05t5:197_1": "Visuṁ paccayabhāvenāti “paṭisandhikkhaṇe vipākābyākataṁ ekaṁ khandhaṁ paṭicca tayo khandhā kaṭattā ca rūpa”ntiādinā vatthussa visuṁ paccayabhāvena.",
  "tika-abh05t5:197_2": "Ettha ca visuṁyeva paccayabhāvena dassitānīti na sakkā vattuṁ, “khandhe paṭicca vatthu, vatthuṁ paṭicca khandhā”ti paccayuppannabhāvo viya khandhānaṁ ekatopi paccayabhāvo dassito.",
  "tika-abh05t5:197_3": "Teneva hi tasmiṁ atthe attano aruciṁ vibhāvento āha “iminā adhippāyenāhā”ti.",
  "tika-abh05t5:197_4": "Yo panattho attano ruccati, taṁ dassetuṁ “khandhe paṭicca vatthūti idaṁ panā”tiādi vuttaṁ.",
  "tika-abh05t5:197_5": "Khandhānaṁ paccayabhūtānaṁ paṭiccaṭṭhapharaṇatādassanaṁ, vatthussa paccayabhūtassa paṭiccaṭṭhapharaṇatādassanaṁ, na khandhānanti sambandho.",
  "tika-abh05t5:197_6": "Idhevāti imasmiṁ aññamaññapaccaye eva.",
  "tika-abh05t5:197_7": "Hetupaccayādīsupi ayameva nayo, tattha hi paṭiccaṭṭhapharaṇassa samānatā.",
  "tika-abh05t5:197_8": "Dassitāya paṭiccaṭṭhadvayapharaṇatāya.",
  "tika-abh05t5:197_9": "Khandhavatthūnañca dassitāyevāti khandhavatthūnañca ekato paṭiccaṭṭhapharaṇatā dassitāyeva.",
  "tika-abh05t5:198_0": "Evamādīti ādi-saddena “akusalaṁ dhammaṁ paṭiccā”ti evamādi saṅgayhati.",
  "tika-abh05t5:198_1": "Nanu bhavitabbanti yojanā.",
  "tika-abh05t5:198_2": "Hetupaccayādīhi viyāti sadisūdāharaṇanti taṁ dassento “na hī”tiādimāha.",
  "tika-abh05t5:198_3": "Yaṁ “ekaṁ, tayo, dve ca khandhe paṭiccā”ti vuttaṁ paccayajātanti attho.",
  "tika-abh05t5:198_4": "Paccayaṭṭho hi paṭiccaṭṭho.",
  "tika-abh05t5:198_5": "Tenāha “te hetupaccayabhūtā eva na hontī”ti.",
  "tika-abh05t5:198_6": "Etena na paṭiccaṭṭhapharaṇakassa ekantiko hetuādipaccayabhāvoti dasseti.",
  "tika-abh05t5:198_7": "Tenāha “esa nayo ārammaṇapaccayādīsū”ti.",
  "tika-abh05t5:198_8": "Na hi ārammaṇapaccayabhūto dhammo paṭiccaṭṭhaṁ pharati.",
  "tika-abh05t5:198_9": "Vuttañca “kusalaṁ dhammaṁ paṭicca kusalo dhammo uppajjati ārammaṇapaccayā”ti.",
  "tika-abh05t5:199_0": "Paccayantarenapi upakārakatāmattampi gahetvā paṭiccavāre vārantare ca hetuādipaccayā dassitāti upacayena yathāvuttaṁ vibhāvento “paccayavāre cā”tiādimāha.",
  "tika-abh05t5:199_1": "Taṁpaccayāti vatthupaccayā, yathārahaṁ paccayabhūtaṁ vatthuṁ labhitvāti attho.",
  "tika-abh05t5:199_2": "Teti kusale khandhe paṭicca.",
  "tika-abh05t5:199_3": "Tesanti mahābhūtānaṁ khandhānaṁ.",
  "tika-abh05t5:199_4": "Paccayabhāvābhāvatoti idaṁ khandhānaṁ hetusahajātādipaccayabhāvassa mahābhūtesu diṭṭhattā vuttaṁ.",
  "tika-abh05t5:199_5": "Yadi evaṁ aññamaññapaccayāpi te tesaṁ bhaveyyunti parassa āsaṅkanirāsaṅkaṁ karonto “aññamaññasaddo hī”tiādimāha.",
  "tika-abh05t5:199_6": "Nirapekkhoti aññanirapekkho.",
  "tika-abh05t5:199_7": "Na hi hetudhammo dhammantarāpekkho hutvā hetupaccayo hoti, saddasīsenettha attho vutto.",
  "tika-abh05t5:199_8": "Aññatarāpekkhoti attanā sahakārikāraṇabhūtaṁ, itaraṁ vā yaṁ kiñci aññataraṁ apekkhatīti aññatarāpekkho.",
  "tika-abh05t5:199_9": "Yathāvuttetaretarāpekkhoti arūpakkhandhādibhedaṁ pāḷiyaṁ vuttappakāraṁ itaretaraṁ mithu paccayabhūtaṁ apekkhatīti itaretarāpekkho.",
  "tika-abh05t5:199_10": "Paccayapaccayuppannā ca khandhā mahābhūtā idha yathāvuttā bhaveyyunti kasmā vuttaṁ.",
  "tika-abh05t5:199_11": "Na hi khandhā mahābhūtā aññamaññaṁ aññamaññapaccayabhāvena vuttā, atha khandhā ca mahābhūtā cāti visuṁ visuṁ gayheyyuṁ, evaṁ sati “mahābhūtā khandhānaṁ na koci paccayo”ti na vattabbaṁ.",
  "tika-abh05t5:200_0": "Yassasayaṁ paccayo, tato tena tannissitena vāti yassa dhammassa sayaṁ attanā paccayo hoti, tato dhammato sayaṁ uppajjamānaṁ kathaṁ tena dhammena tannissitena vā aññamaññapaccayena evaṁbhūtaṁ taṁ dhammajātaṁ aññamaññapaccayā uppajjatīti vattabbataṁ arahatīti vuttamevatthaṁ udāharaṇena vibhāveti “yathā”tiādinā.",
  "tika-abh05t5:200_1": "Tattha “khandhe paṭicca khandhā”ti idaṁ “tena aññamaññapaccayena uppajjamāna”nti imassa udāharaṇaṁ, “vatthuṁ paccayā khandhā”ti idaṁ pana “tannissitena aññamaññapaccayena uppajjamāna”nti etassa.",
  "tika-abh05t5:200_2": "Tasmāti vuttameva atthaṁ kāraṇabhāvena paccāmasati.",
  "tika-abh05t5:200_3": "Attano paccayassa paccayattābhāvatoti attano paccayabhūtassa arūpakkhandhassa paccayabhāvābhāvato.",
  "tika-abh05t5:200_4": "Na hi mahābhūtā yato khandhato uppannā, tesaṁ paccayā honti.",
  "tika-abh05t5:200_5": "Tadapekkhattāti itaretarapaccayabhāvāpekkhattā.",
  "tika-abh05t5:200_6": "Khandhe paṭicca paccayā cāti paṭiccavāre vuttaniyāmeneva khandhe paṭicca, paccayavāre vuttaniyāmena khandhe paccayā ca.",
  "tika-abh05t5:200_7": "Naaññamaññapaccayā ca vuttāti aññamaññapaccayato aññasmā nissayapaccayādito mahābhūtānaṁ uppatti vuttā cāti attho.",
  "tika-abh05t5:200_8": "Vatthuṁ paccayā uppajjamānāti vatthuṁ purejātapaccayaṁ katvā uppajjamānā.",
  "tika-abh05t5:200_9": "Tannissitena ca aññamaññapaccayenāti taṁ vatthuṁ nissitena khandhena aññamaññapaccayabhūtena uppajjanti, tasmā yathāvuttena kāraṇena vatthuṁ paccayā…pe…",
  "tika-abh05t5:200_10": "vuttā, iminā pariyāyena pana ujukaṁ pavattiyaṁ vatthussa aññamaññapaccayabhāvoti attho.",
  "tika-abh05t5:201_0": "59.Sā na gahitāti yā “cakkhāyatanaṁ nissāyā”tiādinā cakkhāyatanādīnaṁ nissayapaccayatā vuttā, sā idha paṭiccavāre na vuttāti attho sahajātattho paṭiccatthoti katvā.",
  "tika-abh05t5:201_1": "Tenāha “cakkhāyatanādīni…pe…",
  "tika-abh05t5:201_2": "adhippāyo”ti.",
  "tika-abh05t5:201_3": "Yesaṁ pana arūpakkhandhamahābhūtanāmarūpacittacetasikamahābhūtarūpidhammānaṁ vasena chadhā nissayapaccayo icchito, tesaṁ vasena idha vibhatto eva.",
  "tika-abh05t5:201_4": "Kathaṁ rūpivasena vibhattoti ce?",
  "tika-abh05t5:201_5": "“Vatthuṁ paṭicca khandhā”ti hadayavatthuvasena sarūpato dassito eva.",
  "tika-abh05t5:201_6": "Itaresampi vasena “abyākataṁ dhammaṁ paṭicca abyākato dhammo uppajjati nissayapaccayā”ti ettha dassito.",
  "tika-abh05t5:201_7": "Yathā hi “kusalaṁ dhammaṁ paṭicca kusalo dhammo uppajjati ārammaṇapaccayā”tiādīsu rūpāyatanādīnaṁ asatipi paṭiccaṭṭhapharaṇe ārammaṇapaccayabhāvo dassito hoti, evamidhāpi cakkhāyatanādīnaṁ nissayapaccayabhāvo dassito hoti.",
  "tika-abh05t5:201_8": "Tena vuttaṁ “nissaya…pe…",
  "tika-abh05t5:201_9": "na gahitānī”ti.",
  "tika-abh05t5:202_0": "60.Dvīsuupanissayesūti anantarapakatūpanissayesu.",
  "tika-abh05t5:202_1": "Kusalāpi pana mahaggatāti pi-saddena abyākate mahaggate ākaḍḍhati “kusalāpi mahaggatā ārammaṇūpanissayaṁ na labhanti, pageva abyākatā”ti.",
  "tika-abh05t5:202_2": "Kadāci na labhanti, yadā garuṁ katvā na pavattantīti attho.",
  "tika-abh05t5:203_0": "61.Aññattha hetupaccayādīsu.",
  "tika-abh05t5:203_1": "Paccayaṁ aniddisitvāti paccayaṁ dhammaṁ sarūpato aniddisitvā.",
  "tika-abh05t5:203_2": "Na hi hetupaccayaniddesādīsu alobhādikusalādisarūpavisesato hetuādidhammā dassitā.",
  "tika-abh05t5:203_3": "Kusalādīsūti idaṁ alobhādivisesanaṁ.",
  "tika-abh05t5:203_4": "Tena yathā alobhādīsu ayameva paccayoti niyamo natthi, evaṁ tabbisesesu kusalādīsūti dasseti.",
  "tika-abh05t5:203_5": "Idha pana purejātapaccaye.",
  "tika-abh05t5:203_6": "Vatthunavatthudhammesūti niddhāraṇe bhummaṁ.",
  "tika-abh05t5:203_7": "Purejātapaccayā uppajjamānānanti iminā paṭisandhikkhaṇe, āruppe uppajjamāne ca khandhe nivatteti.",
  "tika-abh05t5:203_8": "Kasmā panettha vatthupurejātameva gahitaṁ, na ārammaṇapurejātanti codanaṁ manasi katvā āha “ārammaṇapurejātampi hi vatthupurejāte avijjamāne na labbhatī”ti.",
  "tika-abh05t5:203_9": "Tassāti paṭisandhivipākassa.",
  "tika-abh05t5:203_10": "Na uddhaṭoti vuttamevatthaṁ pākaṭaṁ kātuṁ “nevavipāka…pe…",
  "tika-abh05t5:203_11": "tīṇīti vutta”nti vuttaṁ.",
  "tika-abh05t5:203_12": "Alābhatoti yadi labbheyya, “cattārī”ti vattabbaṁ siyāti dasseti.",
  "tika-abh05t5:203_13": "Tatthāti vipākattike.",
  "tika-abh05t5:203_14": "Tīṇīti “vipākaṁ dhammaṁ paṭicca vipāko dhammo uppajjati purejātapaccayā, vipākadhammadhammaṁ, nevavipākanavipākadhammadhammaṁ paṭiccā”ti imāni tīṇi.",
  "tika-abh05t5:204_0": "63.Tadupādārūpānanti te mahābhūte nissāya pavattaupādārūpānaṁ.",
  "tika-abh05t5:204_1": "Vadatīti ekakkhaṇikanānākkhaṇikakammapaccayaṁ vadati avinibbhogavasena pavattamānānaṁ tesaṁ paccayena visesābhāvato.",
  "tika-abh05t5:204_2": "Pavattiyaṁ kaṭattārūpānanti visesanaṁ paṭisandhikkhaṇe kaṭattārūpānaṁ ekakkhaṇikassapi kammapaccayassa icchitattā.",
  "tika-abh05t5:204_3": "Teneva hi aṭṭhakathāyaṁ “tathā paṭisandhikkhaṇe mahābhūtāna”nti duvidhopi kammapaccayo vutto.",
  "tika-abh05t5:205_0": "64.Yaṁ yaṁ paṭisandhiyaṁ labbhatīti cakkhundriyādīsu yaṁ yaṁ indriyarūpaṁ paṭisandhiyaṁ labbhati, tassa tassa vasena indriyarūpañca vatthurūpañca “kaṭattārūpa”nti vuttaṁ.",
  "tika-abh05t5:206_0": "69.Kesañcīti pañcavokāre paṭisandhikkhandhādīnaṁ.",
  "tika-abh05t5:206_1": "Tesañhi vatthu niyamato vippayuttapaccayo hoti.",
  "tika-abh05t5:206_2": "Samānavippayuttapaccayāti sadisavippayuttapaccayā.",
  "tika-abh05t5:206_3": "Kusalākusalā hi khandhā ekacce ca abyākatā yassa vippayuttapaccayā honti, na sayaṁ tato vippayuttapaccayaṁ labhanti cittasamuṭṭhānānaṁ vippayuttapaccayābhāvato vatthunāva vippayuttapaccayena uppajjanato.",
  "tika-abh05t5:206_4": "Ekacce pana abyākatā yassa vippayuttapaccayā honti, sayampi tato vippayuttapaccayaṁ labhanti yathā paṭisandhikkhaṇe vatthukkhandhā.",
  "tika-abh05t5:206_5": "Tena vuttaṁ “kesañci khandhā…pe…",
  "tika-abh05t5:206_6": "nānāvippayuttapaccayāpī”ti.",
  "tika-abh05t5:206_7": "Paccayaṁ paccayaṁ karotīti paccayadhammaṁ vatthuṁ khandhe ca attano paccayabhūtaṁ karoti, yathāvuttaṁ paccayadhammaṁ paccayaṁ katvā pavattatīti attho.",
  "tika-abh05t5:206_8": "Taṁkiriyākaraṇatoti vippayuttapaccayakiccakaraṇato.",
  "tika-abh05t5:206_9": "Paṭicca uppatti natthīti paṭiccaṭṭhapharaṇaṁ natthi sahajātaṭṭho paṭiccaṭṭhoti katvā.",
  "tika-abh05t5:206_10": "“Paṭicca uppajjantī”ti ettakamevāha, kiṁ paṭicca?",
  "tika-abh05t5:206_11": "Khandheti pākaṭoyamatthoti.",
  "tika-abh05t5:206_12": "Tenāha “kiṁ pana paṭiccā”tiādi.",
  "tika-abh05t5:206_13": "Paccāsattiñāyena anantarassa vidhi paṭisedho vā hotīti gaṇheyyāti taṁ nivāretuṁ vuttanti dassento “anantarattā…pe…",
  "tika-abh05t5:206_14": "vuttaṁ hotī”ti āha.",
  "tika-abh05t5:207_0": "71-72.Saṅkhipitvā dassitānaṁ vasenetaṁ vuttanti saṅkhipitvā dassitānaṁ paccayānaṁ vasena etaṁ “ime tevīsati paccayā”tiādivacanaṁ vācanāmaggaṁ dassentehipi pāḷiyaṁ vuttanti aṭṭhakathāyaṁ vuttaṁ.",
  "tika-abh05t5:207_1": "Ekenapīti kusalādīsu ca padesu ekenapi padena, tasmiṁ tasmiṁ vā paccayaniddese vākyasaṅkhātena ekenapi padena.",
  "tika-abh05t5:207_2": "Tayo paccayāti hetuārammaṇādhipatipaccayā.",
  "tika-abh05t5:207_3": "Te cattāro pacchājātañca vajjetvāti ettha yathāvutte cattāro paccaye vitthāritattā “vajjetvā”ti vuttaṁ, pacchājātaṁ pana sabbena sabbaṁ aggahitattā.",
  "tika-abh05t5:207_4": "Ettakā hi ekūnavīsati paccayā yathāvutte paccaye vajjetvā avasiṭṭhā.",
  "tika-abh05t5:207_5": "Ye panāti padakārake vadati.",
  "tika-abh05t5:207_6": "Saṅkhipitvāti padassa “pāḷiyaṁ vitthāritaṁ avitthāritañca sabbaṁ saṅgahetvā vutta”nti atthaṁ vadanti.",
  "tika-abh05t5:207_7": "“Tevīsati paccayā”ti pāṭhena bhavitabbaṁ “sabbaṁ saṅgahetvā”ti vuttattā.",
  "tika-abh05t5:207_8": "Pacchājātapaccayoyeva hi vajjetabboti.",
  "tika-abh05t5:207_9": "Evaṁ vādantare vattabbaṁ vatvā idāni pāḷiyā aviparītaṁ atthaṁ dassetuṁ “ādimhi panā”tiādi vuttaṁ.",
  "tika-abh05t5:208_0": "Vibhaṅgavāravaṇṇanā niṭṭhitā.",
  "tika-abh05t5:209_0": "(2) Saṅkhyāvāravaṇṇanā",
  "tika-abh05t5:210_0": "73.Yathāaññamaññapaccaye viseso vibhaṅge atthīti idaṁ hetupaccayādivibhaṅgato visesabhāvasāmaññena vuttaṁ.",
  "tika-abh05t5:210_1": "Na hi yādiso aññamaññapaccayavibhaṅge viseso, tādiso purejātapaccayavibhaṅge.",
  "tika-abh05t5:210_2": "Tathā hi aññamaññapaccaye paṭisandhi labbhati, na purejātapaccaye.",
  "tika-abh05t5:210_3": "“Vipākābyākataṁ ekaṁ khandhaṁ paṭiccā”tiādike vibhaṅgeti iminā yasmiṁ paccaye vipākābyākataṁ uddhaṭaṁ, taṁ nidassanavasena dasseti.",
  "tika-abh05t5:210_4": "Idaṁ vuttaṁ hoti –",
  "tika-abh05t5:210_5": "yathā hetupaccayādīsu “vipākābyākataṁ ekaṁ khandhaṁ paṭiccā”tiādinā vibhaṅge vipākābyākataṁ uddhaṭaṁ atthi, evaṁ vipākābyākatābhāvaṁ āsevanapaccaye visesaṁ dassetīti.",
  "tika-abh05t5:211_0": "74.Etasmiṁ anulometi imasmiṁ paṭiccavāre paccayānulome.",
  "tika-abh05t5:211_1": "Suddhikanayeti paṭhame naye.",
  "tika-abh05t5:211_2": "Dassitagaṇanatoti “nava, tīṇi, eka”nti evaṁ saṅkhepato dassitagaṇanato.",
  "tika-abh05t5:211_3": "Tato paresu nayesūti tato paṭhamanayato paresu dutiyādinayesu.",
  "tika-abh05t5:211_4": "Aññissāti navādibhedato aññissā gaṇanāya.",
  "tika-abh05t5:211_5": "Abahugaṇanena yuttassa bahugaṇanassa paccayassa, tena abahugaṇanena.",
  "tika-abh05t5:211_6": "Samānagaṇanatā cāti ca-saddo byatireko.",
  "tika-abh05t5:211_7": "Tena paccanīyato anulome yo viseso vuccati, taṁ joteti.",
  "tika-abh05t5:211_8": "Tenāha “anulomeyeva daṭṭhabbā”ti.",
  "tika-abh05t5:211_9": "Anulomeyevāti avadhāraṇena nivattitaṁ dassetuṁ “paccanīye…pe…",
  "tika-abh05t5:211_10": "vakkhatī”ti vuttaṁ.",
  "tika-abh05t5:212_0": "76-79.",
  "tika-abh05t5:212_1": "Te pana terasamūlakādike naye sāsevanasavipākesu dvīsu dvāvīsatimūlakesu sāsevanameva gahetvā itaraṁ pajahanto āha “pacchājātavipākānaṁ parihīnattā”ti.",
  "tika-abh05t5:212_2": "Virodhābhāve satīti idaṁ “siyā kusalaṁ dhammaṁ paṭicca akusalo dhammo uppajjeyyā”tiādīsu viya parikappavacanaṁ sandhāya vuttaṁ.",
  "tika-abh05t5:212_3": "Tenāha “pucchāya dassitanayenā”ti.",
  "tika-abh05t5:212_4": "Tassa ca tevīsatimūlakassa.",
  "tika-abh05t5:212_5": "Nāmanti tevīsatimūlakanti nāmaṁ.",
  "tika-abh05t5:212_6": "Dvāvīsati…pe…",
  "tika-abh05t5:212_7": "vuttanti etena dvāvīsatimūlakova paramatthato labbhati, na tevīsatimūlakoti dasseti.",
  "tika-abh05t5:213_0": "Aññapadānīti hetuadhipatipadādīni.",
  "tika-abh05t5:213_1": "Suddhikanayoti paṭhamanayo, yaṁ aṭṭhakathāyaṁ “ekamūla”nti vuttaṁ.",
  "tika-abh05t5:213_2": "Ārammaṇamūlakādīsu na labbhatīti dumūlakādīsu taṁ na yojīyati.",
  "tika-abh05t5:213_3": "Heṭṭhimaṁ heṭṭhimaṁ sodhetvā eva hi abhidhammapāḷi pavattā, tasmā “ārammaṇe…pe…",
  "tika-abh05t5:213_4": "pañhā”ti vuttanti sambandho.",
  "tika-abh05t5:213_5": "Tatthāti “tīṇiyeva pañhā”ti pāṭhe.",
  "tika-abh05t5:213_6": "“Vattu adhippāyānuvidhāyī saddappayogo”ti katvā adhippāyaṁ vibhāvento āha “tato uddhaṁ gaṇanaṁ nivāreti, na adho paṭikkhipatī”ti.",
  "tika-abh05t5:213_7": "Gaṇanāya upanikkhittapaññattibhāvato heṭṭhāgaṇanaṁ amuñcitvāva uparigaṇanā sambhavatīti āha “tīsu ekassa antogadhatāya ca ‘tīṇiyevā’ti vutta”nti.",
  "tika-abh05t5:213_8": "Attano vacananti “tatridaṁ lakkhaṇa”ntiādinā vuttaṁ attano vacanaṁ.",
  "tika-abh05t5:214_0": "80-85.Avigatā…pe…",
  "tika-abh05t5:214_1": "vuttepi vipallāsayojanaṁ akatvāti adhippāyo.",
  "tika-abh05t5:214_2": "Sā dassitā hotīti sā vipallāsayojanaṁ akatvā dassiyamānā yadipi dassitā hoti, na evaṁ āvikaraṇavasena dassitā hoti tādisassa liṅganassa abhāvato yathā vipallāsayojanāyanti adhippāyo.",
  "tika-abh05t5:214_3": "Tenāha “vipallāsa…pe… hotī”ti.",
  "tika-abh05t5:214_4": "Evameva adhippāyo yojetabboti “ye…pe…",
  "tika-abh05t5:214_5": "taṁ dassetu”nti ettha “yadipi avigatānantara”ntiādinā yathā adhippāyo yojito, evameva “tenetaṁ āvikarotī”ti etthāpi adhippāyo yojetabbo.",
  "tika-abh05t5:214_6": "Kiṁ vuttaṁ hoti?",
  "tika-abh05t5:214_7": "Yathā tattha “ūnataragaṇanehi samānagaṇanehi ca saddhiṁ saṁsandane ūnatarā samānā ca gaṇanā hotī”ti ayamattho ñāpanavasena dassito, evamidhāpīti.",
  "tika-abh05t5:214_8": "Tena vuttaṁ aṭṭhakathāyaṁ “ārammaṇapaccayo yena yena bahutaragaṇanena vā samānagaṇanena vā paccayena saddhiṁ tikadukādibhedaṁ gacchati, sabbattha tīṇeva pañhavissajjanāni veditabbānī”ti.",
  "tika-abh05t5:214_9": "Na kevalamatthavisesāvikaraṇatthamevettha tathā yojanā katā, atha kho desanākkamoyeva soti dassetuṁ “paccanīyādīsupi panā”tiādimāha.",
  "tika-abh05t5:214_10": "Tattha mūlapadanti ārammaṇapaccayādikaṁ tasmiṁ tasmiṁ naye mūlabhūtaṁ padaṁ.",
  "tika-abh05t5:214_11": "Tatthāti paccanīyādīsu.",
  "tika-abh05t5:214_12": "Etaṁ lakkhaṇanti “tatridaṁ lakkhaṇa”ntiādinā vuttalakkhaṇaṁ.",
  "tika-abh05t5:214_13": "Tasmāti yasmā pubbenāparaṁ pāḷi evameva pavattā, tasmā eva.",
  "tika-abh05t5:214_14": "Tena mūlapadaṁ ādimhiyeva ṭhapetvā desanā ñāyāgatāti dasseti.",
  "tika-abh05t5:214_15": "Yadi evaṁ liṅganena atthavisesāvikaraṇaṁ kathanti āha “na ca viññāte atthe vacanena liṅgena ca payojanaṁ atthī”ti.",
  "tika-abh05t5:215_0": "Paccayānulomavaṇṇanā niṭṭhitā.",
  "tika-abh05t5:216_0": "Paṭiccavāro",
  "tika-abh05t5:217_0": "Paccayapaccanīyavaṇṇanā",
  "tika-abh05t5:218_0": "86-87.Rūpasamuṭṭhāpakavasenevaveditabbanti idaṁ aṭṭhakathāvacanaṁ anantaraṁ “cittasamuṭṭhānañca rūpa”nti pāḷiyaṁ āgatattā vuttaṁ, pañcaviññāṇānaṁ pana ahetukapaṭisandhicittānañca vasena yojanā sambhavatīti katvā vuttaṁ “sabbasaṅgāhikavasena panetaṁ na na sakkā yojetu”nti.",
  "tika-abh05t5:219_0": "93.Sahajātapurejātapaccayāti idaṁ paccayena paccayadhammopalakkhaṇanti dassetuṁ “sahajātā ca hetuādayo…pe…",
  "tika-abh05t5:219_1": "attho daṭṭhabbo”ti vatvā “na hī”tiādinā tamevatthaṁ samattheti.",
  "tika-abh05t5:220_0": "94-97.So paccayoti so paṭiccaṭṭhapharaṇako paccayo.",
  "tika-abh05t5:221_0": "99-102.Cittasamuṭṭhānādayoti ādi-saddena bāhirarūpaāhārasamuṭṭhānādayo rūpakoṭṭhāsā saṅgayhanti.",
  "tika-abh05t5:221_1": "Tassāti maggapaccayaṁ labhantassa rūpassa.",
  "tika-abh05t5:221_2": "Evameva panāti iminā yathā namaggapaccaye vuttaṁ, evameva nahetupaccayādīsu yaṁ hetupaccayaṁ labhati, tassa parihīnattāti imamatthaṁ upasaṁharati.",
  "tika-abh05t5:221_3": "Tenāha “ekaccarūpassa paccayuppannatā daṭṭhabbā”ti.",
  "tika-abh05t5:222_0": "107-130.Sabbatthāti pannarasamūlakādīsu sabbesu nayesu.",
  "tika-abh05t5:222_1": "Kāmaṁ suddhikanayādīsu visadisavissajjanā, idhādhippetatthaṁ pana dassetuṁ “ekesū”tiādi vuttaṁ.",
  "tika-abh05t5:222_2": "Idhāti etesu nāhāramūlakādinayesu.",
  "tika-abh05t5:222_3": "Gaṇanāyeva na sarūpadassananti suddhikanaye viya gaṇanāya eva na sarūpadassanaṁ adhippetanti attho.",
  "tika-abh05t5:223_0": "Paccayapaccanīyavaṇṇanā niṭṭhitā.",
  "tika-abh05t5:224_0": "Paccayānulomapaccanīyavaṇṇanā",
  "tika-abh05t5:225_0": "131-189.Tiṇṇanti hetu adhipati maggoti imesaṁ tiṇṇaṁ paccayānaṁ.",
  "tika-abh05t5:225_1": "Sādhāraṇānanti ye tesaṁ tiṇṇaṁ sādhāraṇā paccayā paccanīkato na labbhanti, yasmā tesaṁ saṅgaṇhanavasena vuttaṁ, tasmā.",
  "tika-abh05t5:225_2": "Maggapaccayeti maggapaccaye anulomato ṭhite.",
  "tika-abh05t5:225_3": "Itarehīti hetuadhipatipaccayehi.",
  "tika-abh05t5:225_4": "Sādhāraṇā sattevāti maggapaccayavajje satteva.",
  "tika-abh05t5:225_5": "Hetupaccayopi paccanīyato na labbhatīti heturahitesu adhipatino abhāvā.",
  "tika-abh05t5:225_6": "So panāti hetupaccayo asādhāraṇoti katvā na vutto sādhāraṇānaṁ alabbhamānānaṁ vuccamānattā.",
  "tika-abh05t5:225_7": "Na hi hetupaccayo maggapaccayassa sādhāraṇo.",
  "tika-abh05t5:225_8": "Yehīti yehi paccayehi.",
  "tika-abh05t5:225_9": "Teti anantarapaccayādayo.",
  "tika-abh05t5:225_10": "Ekantikattāti avinābhāvato.",
  "tika-abh05t5:225_11": "Arūpaṭṭhānikāti arūpapaccayā arūpadhammānaṁyeva paccayabhūtā anantarapaccayādayo.",
  "tika-abh05t5:225_12": "Tenāti “ekantikānaṁ arūpaṭṭhānikā”ti idhādhippetattā.",
  "tika-abh05t5:225_13": "Tehīti purejātāsevanapaccayehi.",
  "tika-abh05t5:225_14": "Tesaṁ vasenāti tesaṁ ūnataragaṇanānaṁ ekakādīnaṁ vasena.",
  "tika-abh05t5:225_15": "Tassa tassāti paccanīyato yojitassa tassa tassa dukādikassa bahugaṇanassa.",
  "tika-abh05t5:225_16": "Gaṇanāti ūnataragaṇanā.",
  "tika-abh05t5:225_17": "Anulomato ṭhitassapīti pi-saddena anulomato ṭhito vā hotu paccanīyato yojito vā, ūnataragaṇanāya samānanti dasseti.",
  "tika-abh05t5:225_18": "Nayidaṁ lakkhaṇaṁ ekantikanti iminā yathāvuttalakkhaṇaṁ yebhuyyavasena vuttanti dasseti.",
  "tika-abh05t5:226_0": "Paccayānulomapaccanīyavaṇṇanā niṭṭhitā.",
  "tika-abh05t5:227_0": "Paccayapaccanīyānulomavaṇṇanā",
  "tika-abh05t5:228_0": "190.Sabbesupīti pacchājātaṁ ṭhapetvā sabbesupi paccayesu.",
  "tika-abh05t5:228_1": "So hi anulomato alabbhamānabhāvena gahito “sabbesū”ti ettha saṅgahaṁ na labhati.",
  "tika-abh05t5:228_2": "Arūpāvacaravipākassa āruppe uppannalokuttaravipākassa ca purejātāsevanānaṁ alabbhanatoti “kiñci nidassanavasena dassento”ti āha.",
  "tika-abh05t5:229_0": "Avasesānaṁ lābhamattanti avasesānaṁ ekaccānaṁ lābhaṁ.",
  "tika-abh05t5:229_1": "Tenāha “na sabbesaṁ avasesānaṁ lābha”nti.",
  "tika-abh05t5:229_2": "Pacchājāte pasaṅgo natthīti pacchājāto anulomato tiṭṭhatīti ayaṁ pasaṅgo eva natthi.",
  "tika-abh05t5:229_3": "Purejā…pe…",
  "tika-abh05t5:229_4": "labbhatīti iminā vippayutte paccanīyato ṭhite purejāto labbhatīti ayampi atthato āpanno hotīti taṁ niddhāretvā tattha yaṁ vattabbaṁ, taṁ dassetuṁ “purejāto pana vippayutte paccanīyato ṭhite anulomato labbhatīti idampī”tiādi vuttaṁ.",
  "tika-abh05t5:229_5": "Tattha “avasesā sabbepīti atthe gayhamāne āpajjeyyā”ti idaṁ tassā atthāpattiyā sabbhāvadassanamattaṁ daṭṭhabbaṁ, attho pana tādiso na upalabbhatīti ayamettha adhippāyo.",
  "tika-abh05t5:229_6": "Tenāha “yampi kecī”tiādi.",
  "tika-abh05t5:230_0": "Tattha kecīti padakāre sandhāyāha.",
  "tika-abh05t5:230_1": "Te hi “arūpadhātuyā cavitvā kāmadhātuṁ upapajjantassa gatinimittaṁ ārammaṇapurejātaṁ hotīti ñāpetuṁ ‘navippayuttapaccayā purejāte’ti ayamattho niddhārito”ti vadanti, taṁ na yujjati āruppe rūpaṁ ārabbha cittuppādassa asambhavato.",
  "tika-abh05t5:230_2": "Tathā heke asaññabhavānantarassa viya āruppānantarassa kāmāvacarapaṭisandhiviññāṇassa purimānupaṭṭhitārammaṇaṁ icchanti.",
  "tika-abh05t5:230_3": "Tenevāha “tampi tesaṁ rucimattamevā”tiādi.",
  "tika-abh05t5:230_4": "Yujjamānakapaccayuppannavasena vāti yasmiṁ yasmiṁ paccaye anulomato ṭhite yaṁ yaṁ paccayuppannaṁ bhavituṁ yujjati, tassa tassa vasenāti attho.",
  "tika-abh05t5:230_5": "Na vicāritaṁ suviññeyyattāti adhippāyo.",
  "tika-abh05t5:230_6": "Navāti ārammaṇaanantarasamanantarūpanissayapurejātāsevanasampayuttanatthivigatapaccayā.",
  "tika-abh05t5:230_7": "Tampi tesaṁ navannaṁ paccayānaṁ anulomato alabbhamānataṁ.",
  "tika-abh05t5:231_0": "191-195.Na aññamaññena ghaṭitassa mūlassāti aññamaññapaccayena paccanīyato ṭhitena yojitassa sattamassa mūlassa vitthāritattā.",
  "tika-abh05t5:231_1": "Sabbaṁ sadisanti sabbapāḷigamanaṁ sadisaṁ.",
  "tika-abh05t5:232_0": "Imasmiṁ…pe…",
  "tika-abh05t5:232_1": "veditabboti ettha imasmiṁ etthāti dve bhummaniddesā.",
  "tika-abh05t5:232_2": "Tesu paṭhamassa visayo paccanīyānulometi aṭṭhakathāyameva dassitoti adassitassa visayaṁ dassetuṁ “etesū”tiādi vuttaṁ.",
  "tika-abh05t5:232_3": "Pi-saddenāti “imesampī”ti ettha pi-saddena.",
  "tika-abh05t5:232_4": "Kismiñci paccaye.",
  "tika-abh05t5:232_5": "Kammapaccayaṁ labhantānipi cakkhādīni vipākaviññāṇādīni ca indriyaṁ na labhantīti katvā “yebhuyyenā”ti vuttaṁ, katipayaṁ na labhatīti vuttaṁ hoti.",
  "tika-abh05t5:232_6": "Maggapaccayantiādīsupi eseva nayo.",
  "tika-abh05t5:232_7": "Yathāvuttānīti pañcavokārapavattiasaññabhavapariyāpannāni kaṭattārūpāneva vadati, na cittasamuṭṭhānarūpānīti adhippāyo.",
  "tika-abh05t5:232_8": "Ye rūpadhammānaṁ paccayā hontīti ye hetuadhipatisahajātādipaccayā rūpadhammānaṁ paccayā honti, eteyeva hetuadhipatiādike cha paccaye na labhanti.",
  "tika-abh05t5:232_9": "Eteyevāti vacanena aññe katipaye labhantīti siddhaṁ hotīti taṁ dassento “pacchājātā…pe…",
  "tika-abh05t5:232_10": "labhatī”ti āha.",
  "tika-abh05t5:232_11": "Ayañca paccayalābho na janakavasena veditabboti dassetuṁ “labbhamānā…pe…",
  "tika-abh05t5:232_12": "dassana”nti vuttaṁ.",
  "tika-abh05t5:232_13": "Dhammavasenāti paccayuppannadhammavasena.",
  "tika-abh05t5:232_14": "Indriyanti indriyapaccayaṁ.",
  "tika-abh05t5:232_15": "Yadi evanti kaṭattārūpaṁ yaṁ yaṁ na labhati, taṁ taṁ yadi vattabbaṁ, evaṁ sante rūpadhammesu bhūtarūpāniyeva aññamaññapaccayaṁ labhantīti āha “upādārūpāni…pe…",
  "tika-abh05t5:232_16": "vattabba”nti.",
  "tika-abh05t5:232_17": "Taṁ pana upādārūpānaṁ aññamaññapaccayālābhavacanaṁ.",
  "tika-abh05t5:232_18": "Arūpindriyālābhanti arūpīnaṁ indriyānaṁ vasena indriyapaccayālābhaṁ.",
  "tika-abh05t5:233_0": "196-197.",
  "tika-abh05t5:233_1": "Bahugaṇanampi ūnataragaṇanena yojitaṁ ūnataragaṇameva hotīti katvā vuttaṁ “yadipi tikādīsu ‘hetuyā pañcā’ti idaṁ natthī”ti.",
  "tika-abh05t5:233_2": "Anuttānaṁ duviññeyyatāya gambhīraṁ.",
  "tika-abh05t5:233_3": "Yathā ca bhūtarūpāni nārammaṇapaccayā aññamaññapaccayā uppajjanti, evaṁ paṭisandhikkhaṇe vatthurūpanti āha “vatthupi pana labhatī”ti.",
  "tika-abh05t5:233_4": "Yathā heṭṭhā ekamūlakaṁ “dumūlaka”nti vuttaṁ, evaṁ idhāpi dumūlakaṁ “timūlaka”nti vadanti.",
  "tika-abh05t5:234_0": "203-233.Cetanāmattasaṅgāhaketi cetanāmattaṁyeva paccayuppannaṁ gahetvā ṭhite pañhe.",
  "tika-abh05t5:234_1": "Tattha hi “nakammapaccayā hetupaccayā”ti vattuṁ sakkā.",
  "tika-abh05t5:234_2": "Evaṁpakāreti idaṁ “tīṇītiādīsū”ti ettha ādi-saddassa atthavacananti dassento “ādi-saddo hi pakāratthova hotī”ti āha.",
  "tika-abh05t5:234_3": "Rūpampi labbhati cetanāmattameva asaṅgaṇhanato.",
  "tika-abh05t5:235_0": "Paccayapaccanīyānulomavaṇṇanā niṭṭhitā.",
  "tika-abh05t5:236_0": "Paṭiccavāravaṇṇanā niṭṭhitā.",
  "tika-abh05t5:237_0": "2. Sahajātavāravaṇṇanā",
  "tika-abh05t5:238_0": "234-242.Sahajātapaccayakaraṇanti sahajātaṁ paccayadhammaṁ paccayaṁ katvā pavatti.",
  "tika-abh05t5:238_1": "Sahajātāyattabhāvagamananti sahajāte paccayadhamme āyattabhāvassa gamanaṁ paccayuppannassa attanā sahajātapaccayāyattavuttitā.",
  "tika-abh05t5:238_2": "Ettha ca sahajātapaccayasaṅkhātaṁ sahajātaṁ karotīti sahajāto, tathāpavatto paccayuppannadhammo.",
  "tika-abh05t5:238_3": "Tattha pavattamāno sahajātasaddo yasmā tassa paccayuppannassa attanā sahajātaṁ paccayadhammaṁ paccayaṁ katvā pavattiṁ tadāyattabhāvūpagamanañca vadatīti vuccati, tasmā vuttaṁ “sahajātasaddena…pe…",
  "tika-abh05t5:238_4": "vutta”nti.",
  "tika-abh05t5:238_5": "Tassa karaṇassa gamanassa vāti tassa yathāvuttassa sahajātapaccayakaraṇassa sahajātāyattabhāvūpagamanassa vā.",
  "tika-abh05t5:238_6": "“Kusalaṁ dhammaṁ sahajāto”ti imassa kusalaṁ dhammaṁ sahajātaṁ taṁsahabhāvitañca paccayaṁ katvāti ayamatthoti āha “kusalādīnaṁ kammabhāvato”ti.",
  "tika-abh05t5:238_7": "Sahajātapaccayasahabhāvīnaṁ paccayānaṁ saṅgaṇhatthañhettha “sahajātāyattabhāvagamanaṁ vā”ti vuttaṁ.",
  "tika-abh05t5:239_0": "Taṁkammabhāvatoti tesaṁ yathāvuttapaccayakaraṇatadāyattabhāvagamanānaṁ kammabhāvato.",
  "tika-abh05t5:239_1": "Aṭṭhakathāyaṁ pana “kusalaṁ dhammaṁ sahajātoti kusalaṁ dhammaṁ paṭicca tena sahajāto hutvā”ti paṭiccasaddaṁ āharitvā attho vutto, taṁ “paṭiccattho sahajātattho”ti katvā vuttaṁ.",
  "tika-abh05t5:239_2": "Sahajātasaddayoge kusalaṁ dhammanti upayogavacanassa yutti na vuttā, “tena sahajāto hutvā”ti pana vuttattā karaṇatthe upayogavacananti dassitanti keci.",
  "tika-abh05t5:239_3": "Nissayavāre pana kusalaṁ dhammaṁ nissayatthena paccayaṁ katvāti vadantena idhāpi “kusalaṁ dhammaṁ sahajātatthena paccayaṁ katvā”ti ayamattho vuttoyeva hoti, paṭiccasaddāharaṇampi imamevatthaṁ ñāpetīti daṭṭhabbaṁ.",
  "tika-abh05t5:239_4": "Upādārūpaṁ kiñci bhūtarūpassa anupālakaṁ upatthambhakañca hontampi sahajātalakkhaṇena na hoti, tasmā paṭiccatthaṁ na pharatīti āha “paṭiccāti iminā vacanena dīpito paccayo na hotī”ti.",
  "tika-abh05t5:239_5": "Nidassanavasena vuttanti udāharaṇavasena vuttaṁ, na anavasesatoti attho.",
  "tika-abh05t5:239_6": "Yathāvuttoti paṭiccatthapharaṇavasena vutto.",
  "tika-abh05t5:239_7": "Yathā ca upādārūpaṁ bhūtarūpassa upādārūpassa ca paccayo na hoti, evaṁ ṭhapetvā cha vatthūni sesarūpāni arūpadhammānaṁ paccayo na hotīti dassento “vatthuvajjāni rūpāni ca arūpāna”nti āha.",
  "tika-abh05t5:240_0": "Sahajātavāravaṇṇanā niṭṭhitā.",
  "tika-abh05t5:241_0": "3. Paccayavāravaṇṇanā",
  "tika-abh05t5:242_0": "243.Pati-saddo patiṭṭhatthaṁ dīpeti “sāre patiṭṭhito”tiādīsu, aya-saddo gatiṁ dīpeti “eti etthāti ayo”ti.",
  "tika-abh05t5:243_0": "Bhūtupādārūpāni saha saṅgaṇhitvā vuttaṁ upādārūpānaṁ viya bhūtarūpāni nissayo hotīti katvā.",
  "tika-abh05t5:243_1": "Yadi evaṁ kasmā aṭṭhakathāyaṁ “mahābhūte nissāya cittasamuṭṭhānaṁ upādārūpa”nti upādārūpaṁyeva dassitanti āha “aṭṭhakathāyaṁ panā”tiādi.",
  "tika-abh05t5:244_0": "255.Paṭiccavāre sahajāteti paṭiccavāre sahajātapaccayavaṇṇanāyaṁ, kammautujānanti kammajānaṁ utujānañca vasena attho vuttoti yojanā.",
  "tika-abh05t5:244_1": "Tathā hi tattha vuttaṁ “dvisantatisamuṭṭhānabhūtavasena vutta”nti.",
  "tika-abh05t5:244_2": "Kamme cāti kamme janakakammapaccaye gahite.",
  "tika-abh05t5:244_3": "Ekantānekantakammajānanti ekantena kammajānaṁ na ekantakammajānañca.",
  "tika-abh05t5:244_4": "Tattha asaññabhave ekantakammajaṁ nāma jīvitindriyaṁ, itaraṁ upādārūpaṁ bhūtarūpañca na ekantakammajaṁ, tadubhayampi tattha ekajjhaṁ katvā vuttaṁ, “mahābhūte paṭicca kaṭattārūpa”nti idaṁ pana kammasamuṭṭhānavaseneva vuttanti.",
  "tika-abh05t5:244_5": "So nādhippetoti yo yathādassito paṭiccavāre sahajātapaccaye attho vutto, so idha na adhippeto.",
  "tika-abh05t5:244_6": "Kasmāti ce, āha “kaṭattā…pe…",
  "tika-abh05t5:244_7": "gahitattā”ti.",
  "tika-abh05t5:244_8": "Taṁ pahāyāti taṁ paṭiccavāre vuttamatthaṁ pahāya aggahetvā.",
  "tika-abh05t5:244_9": "Yathāgahitassāti “asañña…pe…",
  "tika-abh05t5:244_10": "kaṭattārūpaṁ upādārūpa”nti pāḷiyaṁ eva gahitassa.",
  "tika-abh05t5:244_11": "Paṭicca paccayāti idaṁ dvinnaṁ vārānaṁ upalakkhaṇaṁ.",
  "tika-abh05t5:244_12": "Paṭiccavāre āgatanayena mahābhūte paṭicca, paccayavāre āgatanayena mahābhūte paccayā mahābhūtānaṁ uppatti na nivāretabbā, tasmā “upādārūpasaṅkhātaṁ kaṭattārūpa”nti evaṁ upādārūpaggahaṇena kaṭattārūpaṁ avisesetvā upādārūpānaṁ nivattetabbānaṁ utucittāhārasamuṭṭhānānaṁ atthitāya kaṭattā…pe…",
  "tika-abh05t5:244_13": "visesanaṁ daṭṭhabbanti evamettha yojanā veditabbā.",
  "tika-abh05t5:245_0": "286-287.Ekaccassa rūpassāti ahetukacittasamuṭṭhānassa.",
  "tika-abh05t5:245_1": "Ito paresupi ekaccarūpaggahaṇe eseva nayo.",
  "tika-abh05t5:245_2": "Cakkhādidhammavasenāti cakkhāyatanādirūpadhammavasena.",
  "tika-abh05t5:245_3": "Cittasamuṭṭhānādikoṭṭhāsavasenāti cittajādirūpadhammabhāgavasena.",
  "tika-abh05t5:245_4": "Sabbaṁ labbhatīti satipi imassa nayassa nahetumūlakatte nonatthinovigatesu ekanti gaṇanaṁ sabbaṁ rūpaṁ sabbassa rūpassa vasena gaṇanā labbhati catusantativasena vattamānesu pañcavīsatiyā rūpadhammesu vajjitabbassa abhāvā.",
  "tika-abh05t5:246_0": "Paccayavāravaṇṇanā niṭṭhitā.",
  "tika-abh05t5:247_0": "4. Nissayavāravaṇṇanā",
  "tika-abh05t5:248_0": "329-337.Nissayapaccayabhāvanti nissayavāre vuttassa sahajātapurejātassa ca nissayaṭṭhassa dhammassa paccayabhāvaṁ paccayavārena niyametunti yojanā.",
  "tika-abh05t5:248_1": "Tathā paccayavāre “paccayā”ti vuttassa paccayadhammassa sahajātapurejātabhāvaṁ nissayavārena niyametunti yojanā.",
  "tika-abh05t5:248_2": "Niyamanañcettha paccayaṭṭhanissayaṭṭhānaṁ pariyāyantarena pakāsitattā atthato bhedābhāvadassananti veditabbo.",
  "tika-abh05t5:248_3": "Tena vuttaṁ “paccayattaṁ nāma nissayattaṁ, nissayattaṁ nāma paccayatta”nti.",
  "tika-abh05t5:249_0": "Nissayavāravaṇṇanā niṭṭhitā.",
  "tika-abh05t5:250_0": "5. Saṁsaṭṭhavāravaṇṇanā",
  "tika-abh05t5:251_0": "351-368.Sāti savatthukā paṭisandhi.",
  "tika-abh05t5:251_1": "Idhāpīti imasmiṁ saṁsaṭṭhavārepi.",
  "tika-abh05t5:251_2": "Adhipatipurejātāsevanesu anulomato nakammanavipākanajhānanavippayuttesu paccanīyato ṭhitesu na labbhati, aññesu sahajātādīsu anulomato hetuādīsu paccanīyato ca anulomato ca ṭhitesu labbhatīti.",
  "tika-abh05t5:251_3": "Tenāha “labbhamānapaccayesū”ti.",
  "tika-abh05t5:251_4": "Imassa visesassāti imassa yathāvuttassa visesassa dassanatthaṁ uddhaṭā, tasmā tādisassa visesassa dassetabbassa abhāvato vatthuvirahitā paṭisandhi anuddhaṭā, na vippayutte paccanīyato ṭhite abhāvatoti attho.",
  "tika-abh05t5:251_5": "Hetupaccayavirahitamattadassanatthanti iminā bhūtakathanaṁ ahetukaggahaṇaṁ na byabhicāranivattananti dasseti.",
  "tika-abh05t5:251_6": "“Ahetukavipākakiriyavasenā”ti bhavitabbaṁ hetupariyantattā maggassa.",
  "tika-abh05t5:252_0": "369-391.",
  "tika-abh05t5:252_1": "“Hetumhi anulomato ṭhite jhānamaggā paccanīyato na labbhantī”tiādi yaṁ idha aṭṭhakathāyaṁ vuttaṁ, taṁ hetupaccayādivasena uppajjamāno dhammo cattāro sabbaṭṭhānikā āhārindriyajhānamaggā cāti ime aṭṭha paccaye alabhanto nāma natthīti iminā paṭiccavāre anulomapaccanīyavaṇṇanāyaṁ vuttena nayena vedituṁ sakkāti āha “paṭiccavāre…pe…",
  "tika-abh05t5:252_2": "nayenā”ti.",
  "tika-abh05t5:252_3": "Sesesūti ahetukamohavajjāhetukesu pañcaviññāṇā…pe…",
  "tika-abh05t5:252_4": "jhānapaccayaṁ labhanti, tasmā “ahetukamohova jhānamaggapaccayaṁ labhatī”ti na sakkā vattuṁ, kiñca paccanīyānulome dvinnaṁ paccayānaṁ anulomena anulomavasena saha yojanā natthi ekekasseva yojanāya āgatattā, tasmā ahetukamohova maggapaccayaṁ labhatīti evamettha yojanā veditabbā.",
  "tika-abh05t5:253_0": "Saṁsaṭṭhavāravaṇṇanā niṭṭhitā.",
  "tika-abh05t5:254_0": "6. Sampayuttavāravaṇṇanā",
  "tika-abh05t5:255_0": "392-400.Sadisaṁ sampayuttanti “yaṁ sadisaṁ, taṁ saṁsaṭṭha”nti vuccamānaṁ sampayuttaṁ na hoti “saṁsaṭṭhā yojitā hayā”tiādīsu.",
  "tika-abh05t5:255_1": "Asaṁsaṭṭhaṁ vokiṇṇanti yaṁ na saṁsaṭṭhaṁ antarantarā uppajjamānena vokiṇṇampi vimissatāya sampayuttanti vuccamānaṁ, taṁ saṁsaṭṭhaṁ na hoti “yā sā vīmaṁsā…pe…",
  "tika-abh05t5:255_2": "kosajjasampayuttā”tiādīsu.",
  "tika-abh05t5:255_3": "Evaṁ asampayuttassapi saṁsaṭṭhapariyāyo asaṁsaṭṭhassa ca sampayuttapariyāyo atthīti tadubhayaṁ itaretaraṁ niyametīti dassanatthaṁ vāradvayadesanāti dassento āha “ubhayaṁ…pe…",
  "tika-abh05t5:255_4": "niyāmakaṁ hotī”ti, saṁsaṭṭhasaddo hi vokiṇṇaṭṭho natthi, sampayuttasaddo ca sadisattho, tasmā yathā saṁsaṭṭhasaddo sampayuttasaddāpekkho sadisatthato vinivattitvā ekuppādādisabhāvameva atthaṁ bodheti, evaṁ sampayuttasaddopi saṁsaṭṭhasaddāpekkho vokiṇṇaṭṭhato vinivattitvāti aññamaññāpekkhassa saddadvayassa aññamaññaniyāmakatā veditabbā.",
  "tika-abh05t5:256_0": "Sampayuttavāravaṇṇanā niṭṭhitā.",
  "tika-abh05t5:257_0": "7. Pañhāvāravibhaṅgavaṇṇanā",
  "tika-abh05t5:258_0": "401-403.Tepaccayeti te hetuādike paccaye.",
  "tika-abh05t5:258_1": "Paṭipāṭiyāti ettha paccayapaṭipāṭiyā kusalādipadapaṭipāṭiyā vāti āsaṅkāyaṁ ubhayavasenapi attho yujjatīti dassento paṭhamaṁ tāva sandhāyāha “yathākkamenā”tiādi.",
  "tika-abh05t5:258_2": "Tassattho –",
  "tika-abh05t5:258_3": "“hetupaccayo ārammaṇapaccayo”tiādinā nayena desanākkamena yāya paṭipāṭiyā paṭiccavāre paccayā āgatā, tadanurūpaṁ te dassetunti.",
  "tika-abh05t5:258_4": "Dutiyaṁ pana dassetuṁ “kusalo kusalassā”tiādi vuttaṁ.",
  "tika-abh05t5:258_5": "Sā panāyaṁ padapaṭipāṭi yasmā na kusalapadadassanamattena dassitā hoti, tasmā taṁ ekadesena sakalaṁ nayato dassento āha “kusalo kusalassāti…pe… hotī”ti.",
  "tika-abh05t5:258_6": "Tenāti nidassanamattena “kusalo kusalassā”ti padena.",
  "tika-abh05t5:258_7": "Sabbo pabhedoti yaṁ tattha tattha paccaye “kusalo kusalassā”tiādiko yattako pabhedo vissajjanaṁ labhati, so sabbo pabhedoti attho.",
  "tika-abh05t5:258_8": "Te paccaye paṭipāṭiyā dassetunti te hetuādipaccaye kusalādipadapaṭipāṭiyā dassetuṁ.",
  "tika-abh05t5:259_0": "404.",
  "tika-abh05t5:259_1": "Phalavisesaṁ ākaṅkhantā paṭiggāhakato viya dāyakatopi yathā dakkhiṇā visujjhati, evaṁ dānaṁ dentīti āha “visuddhaṁ katvā”ti.",
  "tika-abh05t5:259_2": "Tesanti vattabbatārahanti iminā vodānassa sakadāgāmiādīnaṁ āveṇikataṁ dasseti.",
  "tika-abh05t5:259_3": "Kāmaṁ aggamaggapurecārikampi vodānameva, asekkho pana hutvā taṁ paccavekkhatīti na taṁ idha gahitaṁ.",
  "tika-abh05t5:259_4": "Tanti vodānaṁ.",
  "tika-abh05t5:259_5": "Gotrabhucittanti aṭṭhamakassa uppajjanakāle “gotrabhū”ti vattabbatārahaṁ cittaṁ.",
  "tika-abh05t5:259_6": "Gotrabhusadisanti vā sotāpannādigotrābhibhāvīti vā gotrabhucittanti evamettha attho veditabbo.",
  "tika-abh05t5:259_7": "Paccayuppannaṁ bhūmito vavatthapeti, “tebhūmakakusalamevā”ti ettha viya na paccayadhammanti attho.",
  "tika-abh05t5:259_8": "Desanantarattāti “kusalacittasamaṅgissā”tiādinā puggalāmasanadesanato aññattā, aññathā gahitaṁ puna na gaṇheyyāti adhippāyo.",
  "tika-abh05t5:260_0": "405.",
  "tika-abh05t5:260_1": "Rāgarahitassa viya somanassarahitassa ca rāgassa na ārammaṇe assādanavasena pavatti ajjhupekkhanatoti vuttaṁ “assādanaṁ…pe…",
  "tika-abh05t5:260_2": "kicca”nti.",
  "tika-abh05t5:260_3": "Sahasākārappavattāya uppilāvitasabhāvāya pītiyā āhitavisesāya taṇhāya taṁ taṇhābhinandananti vuccatīti taṁ sandhāyāha “pītikiccasahitāya taṇhāya kicca”nti.",
  "tika-abh05t5:260_4": "Yathā ca yathāvuttakiccavisesāya pītiyā āhitavisesā taṇhā taṇhābhinandanā, evaṁ diṭṭhābhinandanā veditabbā.",
  "tika-abh05t5:260_5": "Yasmā pana sā atthato paccayavisesavisiṭṭhā diṭṭhiyeva, tasmā vuttaṁ “diṭṭhābhinandanā diṭṭhiyevā”ti.",
  "tika-abh05t5:260_6": "Ettha panāti “abhinandatī”ti padassa taṇhādiṭṭhivasena vuttesu etesu pana dvīsu atthesu.",
  "tika-abh05t5:260_7": "Abhinandantassāti idaṁ diṭṭhābhinandanaṁyeva sandhāya vuttanti adhippāyena “pacchimatthameva gahetvā”ti vuttaṁ.",
  "tika-abh05t5:260_8": "Abhinandantassāti pana avisesato vuttattā taṇhāvasena diṭṭhivasena abhinandantassāti ayamettha attho adhippeto, tasmā “abhinandanā…pe…",
  "tika-abh05t5:260_9": "na sakkā vattu”nti idamidha vacanamanokāsaṁ. Kasmā?",
  "tika-abh05t5:260_10": "Diṭṭhirahitepi santāne abhinandanassa vuttattā.",
  "tika-abh05t5:260_11": "Taṇhāvasena nandatīti taṇhābhinandanavaseneva vutto attho purimo attho.",
  "tika-abh05t5:260_12": "Dvīsu pana somanassasahagatacittuppādesūti diṭṭhirahitāni somanassasahagatacittāni sandhāyāha.",
  "tika-abh05t5:260_13": "Yathāvuttenāti “sarāgassa somanassassā”tiādinā vuttena somanassena assādentassa, rāgena ca tesuyeva yathāvuttesu dvīsu cittesu assādentassa, catūsupi somanassasahagatacittesu sappītikataṇhāya abhinandantassa, catūsupi diṭṭhisampayuttesu diṭṭhābhinandanāya abhinandantassa diṭṭhi uppajjatīti evamettha yojanā veditabbā.",
  "tika-abh05t5:260_14": "Tena vuttaṁ “itipi sakkā yojetu”nti.",
  "tika-abh05t5:260_15": "Yathā diṭṭhūpanissayato diṭṭhābhinandanā sambhavati, evaṁ taṇhūpanissayato taṇhābhinandanāpi sambhavatīti daṭṭhabbaṁ.",
  "tika-abh05t5:260_16": "“Abhinandati rāgo uppajjatī”ti vacanato sappītikataṇhāya abhinandantassa rāguppattipi vattabbā, na vā vattabbā taṇhābhinandanāya eva rāguppattiyā vuttattā.",
  "tika-abh05t5:261_0": "406.",
  "tika-abh05t5:261_1": "“Tadārammaṇatāyā”ti vattabbe “tadārammaṇatā”ti vuttanti āha “vibhattilopo hettha kato”ti.",
  "tika-abh05t5:261_2": "Tadārammaṇatāti ettha tā-saddābhidheyyo attho bhāvo nāma, so pana tadārammaṇasaddābhidheyyato añño natthīti dassento āha “bhāvavantato vā añño bhāvo nāma natthī”ti.",
  "tika-abh05t5:261_3": "Etena sakatthe ayaṁ tā-saddoti dasseti.",
  "tika-abh05t5:261_4": "Tenāha “vipāko tadārammaṇabhāvabhūtoti attho”ti.",
  "tika-abh05t5:261_5": "Etasmiñcatthe “tadārammaṇatā”ti paccattekavacanaṁ daṭṭhabbaṁ.",
  "tika-abh05t5:261_6": "Viññāṇañcāyatana…pe…",
  "tika-abh05t5:261_7": "na vuttanti yadipi kāmāvacaravipākānampi kammaṁ ārammaṇaṁ labbhati, taṁ pana viññāṇañcāyatananevasaññānāsaññāyatanavipākānaṁ viya na ekantena imassa vipākacittassa idaṁ kammaṁ ārammaṇanti vavatthitaṁ kāmāvacaravipākacittānaṁ bahubhedattā, tasmā taṁ labbhamānampi na vuttanti attho.",
  "tika-abh05t5:261_8": "Yadi evaṁ kiṁ taṁ labbhamānampi na dassitamevāti āsaṅkāyaṁ āha “tadārammaṇena panā”tiādi.",
  "tika-abh05t5:261_9": "Anulomato samāpajjane yebhuyyena āsannasamāpattiyā ārammaṇabhāvo dassito, aññathā “paṭilomato vā ekantarikavasena vā”ti vacanaṁ niratthakaṁ siyāti adhippāyo.",
  "tika-abh05t5:261_10": "Bhaveyyāti anāsannāpi samāpatti ārammaṇaṁ bhaveyya, na sakkā paṭikkhipitunti attho.",
  "tika-abh05t5:261_11": "Teneva hi “yebhuyyenā”ti vuttaṁ.",
  "tika-abh05t5:261_12": "Evaṁ satīti yadi āvajjanāya eva ārammaṇabhāvena kusalānaṁ khandhānaṁ abyākatārammaṇatā adhippetā, evaṁ sante.",
  "tika-abh05t5:261_13": "Vattabbaṁ siyāti “iddhividhañāṇassā”ti ca pāḷiyaṁ vattabbaṁ siyā tassāpi āvajjanāya ārammaṇabhāvato.",
  "tika-abh05t5:261_14": "Taṁ na vuttanti taṁ abyākataṁ iddhividhañāṇaṁ “kusalā khandhā iddhividhañāṇassā”ti na vuttaṁ.",
  "tika-abh05t5:261_15": "Hontīti ārammaṇaṁ honti.",
  "tika-abh05t5:261_16": "Tānīti cetopariyañāṇādīni.",
  "tika-abh05t5:261_17": "Yāya kāyacīti cetopariyañāṇādīnaṁ aññesañca kusalānaṁ ārammaṇakaraṇavasena āvajjantiyā.",
  "tika-abh05t5:262_0": "407-409.",
  "tika-abh05t5:262_1": "Ādīnavadassanena sabhāvato ca aniṭṭhatāmattavasena ca domanassassa uppatti veditabbāti yojetabbaṁ.",
  "tika-abh05t5:262_2": "Āghātavatthuādibhedena akkhantibhedā veditabbā.",
  "tika-abh05t5:263_0": "410.Sabbassāti pakaraṇaparicchinne gayhamāne sabbassa abyākatassa, atthantaravasena pana gayhamāne sabbassa ñeyyassāti attho.",
  "tika-abh05t5:263_1": "Asakkuṇeyyattāti idaṁ vattabbassa anantāparimeyyatāya vuttaṁ, na aññāṇapaṭighātato.",
  "tika-abh05t5:264_0": "417.",
  "tika-abh05t5:264_1": "Vodānasaṅkhātaṁ vuṭṭhānaṁ apubbato na hotīti vuttaṁ “apubbato cittasantānato vuṭṭhānaṁ bhavaṅgamevā”ti.",
  "tika-abh05t5:264_2": "Tañhi yathāladdhassa visesassa vodāpanaṁ paguṇabhāvāpādanaṁ apubbaṁ nāma na hoti.",
  "tika-abh05t5:264_3": "Tathā hi vuttaṁ “heṭṭhimaṁ heṭṭhimañhi paguṇajjhānaṁ uparimassa uparimassa padaṭṭhānaṁ hoti, tasmā vodānampi vuṭṭhānanti vutta”nti.",
  "tika-abh05t5:264_4": "Avajjetabbattā vattabbaṁ natthīti kusalabhāvena samānattā vajjetabbatāya abhāvato vibhajitvā vattabbaṁ natthi, tasmā yadettha visesanaṁ labbhati, taṁ dassento “nevasaññānāsaññāyatanaṁ…pe…",
  "tika-abh05t5:264_5": "samāpattiyā”ti āha.",
  "tika-abh05t5:264_6": "Cittuppādakaṇḍe vuttamevāti paṭṭhāne pana “kusale niruddhe vipāko tadārammaṇatā uppajjatī”tiādinā “kiriyānantaraṁ tadārammaṇabhāve”ti yaṁ vattabbaṁ, taṁ cittuppādakaṇḍavaṇṇanāyaṁ vuttameva.",
  "tika-abh05t5:265_0": "Tā ubhopīti yā “kusalavipākāhetukasomanassasahagatā upekkhāsahagatā cā”ti dve manoviññāṇadhātuyo vuttā, tā ubhopi somanassasahagatamanoviññāṇadhātuvasena vuttā. Kasmā?",
  "tika-abh05t5:265_1": "Dasannaṁ kāmāvacarabhavaṅgānaṁ attano tadārammaṇakāle santīraṇakāle ca voṭṭhabbanassa anantarapaccayabhāvato.",
  "tika-abh05t5:265_2": "Upekkhāsahagatā pana yathāvuttānaṁ dasannaṁ vipākānaṁ manoviññāṇadhātūnaṁ attano tadārammaṇādikāle voṭṭhabbanakiriyassa santīraṇakāle manodhātukiriyassa bhavaṅgakāleti yojetabbaṁ.",
  "tika-abh05t5:266_0": "423.Paṭivijjhitvāti jānitvā.",
  "tika-abh05t5:266_1": "Daḷhaṁ na gahetabbanti daḷhaggāhaṁ na gahetabbaṁ.",
  "tika-abh05t5:266_2": "Balavato…pe…",
  "tika-abh05t5:266_3": "vipaccanatoti etena balavatā dubbalatā ca appamāṇaṁ, katokāsatā pamāṇanti dasseti.",
  "tika-abh05t5:266_4": "Katokāsatā ca avasesapaccayasamavāye vipākābhimukhatāti daṭṭhabbaṁ.",
  "tika-abh05t5:266_5": "Yaṁ kiñcīti ca balavaṁ dubbalaṁ vāti attho.",
  "tika-abh05t5:266_6": "Vipākajanakampi kiñci kammaṁ upanissayapaccayo na hotīti sakkā vattuṁ.",
  "tika-abh05t5:266_7": "Sati hi kammaupanissayapaccayānaṁ avinābhāve vipākattike upanissayapaccaye gahite kammapaccayo visuṁ na uddharitabbo siyā, vedanāttike ca upanissaye paccanīyato ṭhite kammapaccayena saddhiṁ aṭṭhāti na vattabbaṁ siyāti adhippāyo.",
  "tika-abh05t5:266_8": "Paccayadvayassa pana labbhamānatapparāya desanāya upanissaye gahitepi kammapaccayo uddharitabboyevāti sakkā vattuṁ.",
  "tika-abh05t5:266_9": "Labbhamānassa hi uddharaṇaṁ ñāyāgataṁ, tathā upanissaye paccanīyato ṭhitepi kammapaccayo vattabbova upanissayassa anekabhedattā, vipākaṁ janentaṁ kammaṁ vipākassa upanissayo na hotīti na vattabbamevāti veditabbaṁ.",
  "tika-abh05t5:267_0": "Parassapavattaṁ omānanti parasantāne attānaṁ uddissa pavattaṁ avamānaṁ.",
  "tika-abh05t5:267_1": "Tesūti yo anena pubbe hato, tassa ñātimittesu.",
  "tika-abh05t5:267_2": "Mātughātanatthaṁ pavattitatāya purimacetanāya mātughātakammena sadisatā, yathā ca āṇattiyaṁ pahārepi eseva nayo.",
  "tika-abh05t5:267_3": "Tena vuttaṁ “esa nayo dvīhi pakārehīti etthāpī”ti.",
  "tika-abh05t5:268_0": "Vaṭṭanissito dānādivasena saddhaṁ uppādento rāgaṁ upanissāya dānādivasena saddhaṁ uppādeti nāma, na vivaṭṭanissito avisesena vuttattāti āha “iminā adhippāyena vadatī”ti.",
  "tika-abh05t5:268_1": "Etesanti kāyikasukhadukkhānaṁ.",
  "tika-abh05t5:268_2": "Ekatopīti idaṁ yadipi ekasmiṁ santāne sukhadukkhānaṁ ekasmiṁ khaṇe uppatti natthi, paccayasamāyogo pana tesaṁ ekajjhampi hotīti katvā vuttaṁ.",
  "tika-abh05t5:269_0": "425.Purimavāresu viyāti paṭiccavārādīsu purimesu viya.",
  "tika-abh05t5:269_1": "Imasminti pañhāvāre.",
  "tika-abh05t5:269_2": "Paccayena uppatti vuccatīti hetuādinā tena tena paccayena taṁtaṁpaccayuppannassa uppatti na vuccati.",
  "tika-abh05t5:269_3": "Tesaṁ tesaṁ dhammānanti hetuādīnaṁ tesaṁ tesaṁ paccayadhammānaṁ.",
  "tika-abh05t5:269_4": "Taṁtaṁpaccayabhāvoti hetuādīnaṁ taṁtaṁpaccayabhāvo vuccati.",
  "tika-abh05t5:269_5": "Teneva purimesu chasu vāresu “kusalo dhammo uppajjatī”tiādinā tattha tattha uppādaggahaṇaṁ kataṁ, idha pana “kusalassa dhammassa hetupaccayena paccayo”tiādinā paccayabhāvo gahito.",
  "tika-abh05t5:269_6": "Tenāti upatthambhakattena paccayabhāvena.",
  "tika-abh05t5:269_7": "Idhāti pañhāvāre.",
  "tika-abh05t5:270_0": "427.Patiṭṭhābhūtassāti nissayabhūtassa.",
  "tika-abh05t5:270_1": "Kammapaccayoti sahajātakammapaccayo.",
  "tika-abh05t5:270_2": "Dukamūlakadukāvasānāti “kusalo ca abyākato ca dhammā kusalassa ca abyākatassa ca dhammassā”ti evaṁ dukamūlakadukāvasānā katvā vuttapañhā.",
  "tika-abh05t5:270_3": "Tatthāti paccayavāre.",
  "tika-abh05t5:270_4": "Kusalo ca abyākato ca dhammāti kusalābyākatappabhedā paccayuppannā dhammā.",
  "tika-abh05t5:270_5": "Yato tato vāti paccayadhammaniyamaṁ akatvā yato tato vā kusalābyākatavasena ubhayapaccayato uppattimattameva tattha paccayavāre adhippetaṁ, ubhayassa yathāvuttassa paccayuppannassa ubhinnaṁ yathāvuttānaṁyeva paccayadhammānaṁ paccayabhāvo na adhippeto uppādapadhānattā tassā desanāyāti adhippāyo.",
  "tika-abh05t5:270_6": "Nissayādibhūtāti nissayaatthiavigatabhūtā paccayadhammā na labbhanti, tasmā kusalo ca…pe…",
  "tika-abh05t5:270_7": "na vuttanti yojanā.",
  "tika-abh05t5:271_0": "Pañhāvāravibhaṅgavaṇṇanā niṭṭhitā.",
  "tika-abh05t5:272_0": "Pañhāvārassa ghaṭane anulomagaṇanā",
  "tika-abh05t5:273_0": "439.Etthāti abyākatamūlake.",
  "tika-abh05t5:273_1": "Yadi evanti yadi kusalākusalamūlehi alabbhamānampi labbhati, evaṁ sante.",
  "tika-abh05t5:273_2": "Gaṇanamattasāmaññato, na paccayasāmaññatoti adhippāyo.",
  "tika-abh05t5:274_0": "440.Nidassanavasena daṭṭhabbo yebhuyyena indriyamaggapaccayānañca hetupaccayassa visabhāgattā.",
  "tika-abh05t5:274_1": "Indriyamaggapaccayā ca visabhāgāti visesanena yo tattha sabhāgabhāvo, taṁ nivatteti.",
  "tika-abh05t5:274_2": "Tathā bhāvābhāvatoti tasmiṁ hetupaccayākāre sati bhāvato, hetudhammānaṁ hetupaccayabhāve sati sahajātādipaccayabhāvatoti attho.",
  "tika-abh05t5:274_3": "Adhipatipaccayādīnanti adhipatindriyamaggapaccayānaṁ.",
  "tika-abh05t5:274_4": "Visabhāgatā hetupaccayassa.",
  "tika-abh05t5:274_5": "Kusalādihetūnanti kusalākusalakiriyābyākatahetūnaṁ.",
  "tika-abh05t5:274_6": "Hetupaccayabhāveti hetupaccayatte hetubhāvena upakārakatte.",
  "tika-abh05t5:274_7": "Vipākapaccayabhāvābhāvatoti vipākapaccayabhāvassa abhāvato.",
  "tika-abh05t5:274_8": "Na hi vipākānaṁ vipākapaccayatā atthi.",
  "tika-abh05t5:274_9": "Vipākahetūnaṁ itarahetūhi hetupaccayatāya atthi sabhāgatāti āha “hetuvajjāna”nti.",
  "tika-abh05t5:274_10": "Vipākānaṁ visabhāgatāya bhavitabbaṁ, na hi vipākadhammadhammanevavipākanavipākadhammadhammānaṁ vipākehi sabhāgatā atthi rāsantarabhāvatoti adhippāyo.",
  "tika-abh05t5:274_11": "Ubhayapaccayasahiteti hetuvipākapaccayasahite.",
  "tika-abh05t5:274_12": "Hetupaccayabhāve vipākamhīti hetupaccayabhāvena vattamāne vipākadhamme.",
  "tika-abh05t5:274_13": "Vipākapaccayattābhāvābhāvatoti vipākapaccayabhāvābhāvassa abhāvato.",
  "tika-abh05t5:274_14": "Na hi vipāko vipākassa vipākapaccayo na hoti, tasmā natthi hetuvipākapaccayānaṁ visabhāgatāti adhippāyo.",
  "tika-abh05t5:275_0": "Idāni vuttamevatthaṁ udāharaṇena samatthento “yathā hī”tiādimāha.",
  "tika-abh05t5:275_1": "Hetusahajātapaccayasahiteti hetupaccayasahajātapaccayasahite, ubhayapaccayayutteti attho.",
  "tika-abh05t5:275_2": "Hetūnanti idaṁ “sahajātapaccayattābhāvo”ti imināpi sambandhitabbaṁ.",
  "tika-abh05t5:275_3": "Hetūnañhi hetupaccayasahite rāsimhi hetupaccayabhāvo viya sahajātapaccayabhāvopi atthīti.",
  "tika-abh05t5:275_4": "Tattha hetuvajjānaṁ sahajātadhammānaṁ hetudhammassa ca na sabhāgatā vuccati sahajātapaccayena sabhāgabhāvato.",
  "tika-abh05t5:275_5": "Evamidhāpīti yathā hetusahajātapaccayesu vuttappakārena natthi visabhāgatā, evamidhāpi hetuvipākapaccayesu natthi visabhāgatāti attho.",
  "tika-abh05t5:275_6": "Esa nayo vippayuttapaccayepīti yvāyaṁ nayo hetusahajātapaccayesu visabhāgatābhāvo vutto, esa nayo hetusahite vippayuttapaccayepīti attho.",
  "tika-abh05t5:275_7": "Tatthāpi hi “hetuvippayuttapaccayasahite rāsimhī”tiādi sakkā yojetunti.",
  "tika-abh05t5:275_8": "Paccuppanno eva paccayuppanno, paccayo pana atītopi anāgatopi kālavinimuttopi hotīti paccuppannakkhaṇe hetupaccayabhāve sahajātādipaccayabhāvaṁ sandhāya tathābhāvābhāvavasena sabhāgatāya vuccamānāya nānākkhaṇikānaṁ kusalādīnaṁ hetūnaṁ vipākānañca vasena visabhāgatā tasseva hetussa na vattabbāti imamatthaṁ dasseti “apicā”tiādinā.",
  "tika-abh05t5:276_0": "Aggahitavisesato sāmaññato viseso na suviññeyyo hotīti adhippāyenāha “kusalā vīmaṁsādhipatīti evaṁ vattabba”nti.",
  "tika-abh05t5:277_0": "441-443.“Itarānidve labhatī”ti evaṁ vattuṁ na sakkā, hetādhipatidukehi dassitāni yāni “kusalo dhammo kusalassa dhammassa, kusalo dhammo abyākatassa, kusalo dhammo kusalassa ca abyākatassa ca, abyākato dhammo abyākatassā”ti cattāri vissajjanāni, tesu hetusahajātanissayaatthiavigataindriyamaggapaccayesu sampayuttapaccaye paviṭṭhe “kusalo dhammo kusalassa, abyākato dhammo abyākatassā”ti imāni dve labhati.",
  "tika-abh05t5:277_1": "Yaṁ sandhāya aṭṭhakathāyaṁ vuttaṁ “sace tehi saddhiṁ…pe…",
  "tika-abh05t5:277_2": "tāneva dve labhatī”ti, tehi pana itarāni nāma “kusalo dhammo abyākatassa, kusalo dhammo kusalassa ca abyākatassa cā”ti imāni dvepi siyuṁ.",
  "tika-abh05t5:277_3": "Na hi kusalo dhammo kusalassa vippayuttapaccayena paccayo hoti.",
  "tika-abh05t5:277_4": "Tena vuttaṁ “itarāni dve labhatīti purimapāṭho”tiādi.",
  "tika-abh05t5:277_5": "Itarāni dveti vā aññāni dve, yāni sampayuttapaccayavasena dve vissajjanāni, vippayuttapavese pana tato aññāni aññathābhūtāni dve vissajjanāni.",
  "tika-abh05t5:277_6": "Yāni sandhāya vuttaṁ “kusalo abyākatassa, abyākato abyākatassāti dve labhatīti paṭhantī”ti.",
  "tika-abh05t5:277_7": "Tesūti ūnataragaṇanāhetūsu vipākaaññamaññādīsu.",
  "tika-abh05t5:278_0": "Anāmaṭṭhavipākānīti aggahitavipākapaccayāni, ghaṭanaṁ apekkhitvā ayaṁ napuṁsakaniddeso.",
  "tika-abh05t5:278_1": "Na vipākaheturahitāni sādhāraṇavasena vuttattā.",
  "tika-abh05t5:278_2": "Tena vuttaṁ aṭṭhakathāyaṁ “sāmaññato navannampi hetūnaṁ vasena vuttānī”ti, “vipākahetupi labbhatī”ti ca.",
  "tika-abh05t5:279_0": "Tatthāti pañcamaghaṭanato paṭṭhāya pañcasu ghaṭanesu.",
  "tika-abh05t5:279_1": "Tena vipākena saha, samaṁ vā uṭṭhānaṁ etassāti samuṭṭhānanti ayampi attho sambhavatīti vuttaṁ “paṭisandhiyaṁ kaṭattārūpampi taṁsamuṭṭhānaggahaṇeneva saṅgaṇhātī”ti.",
  "tika-abh05t5:279_2": "Eseva nayoti iminā kaṭattārūpampi taṁsamuṭṭhānaggahaṇeneva saṅgaṇhātīti imamevatthaṁ atidisati.",
  "tika-abh05t5:280_0": "Evampīti “etesu panā”tiādinā saṅkhepato vuttappakārepīti attho.",
  "tika-abh05t5:280_1": "Tenāha “etesu pana…pe…",
  "tika-abh05t5:280_2": "vuttanayenapī”ti.",
  "tika-abh05t5:280_3": "Yo yo paccayoti yo yo hetuādipaccayo mūlabhāvena ṭhito paresaṁ paccayānaṁ.",
  "tika-abh05t5:280_4": "Tappaccayadhammānanti tehi hetuādipaccayehi paccayabhūtānaṁ hetuādidhammānaṁ.",
  "tika-abh05t5:280_5": "Niravasesaūnaūnataraūnatamalābhakkamenāti te dhammā yesu vissajjanesu yathārahaṁ niravasesā labbhanti, yesu ūnā ūnatarā ūnatamā ca labbhanti, tena kamena ghaṭanāvacanato paccayuppannāpi yathākkamaṁ niravasesādikkameneva labbhanti.",
  "tika-abh05t5:280_6": "Tenāha “niravasesalābhe ca…pe…",
  "tika-abh05t5:280_7": "veditabbo”ti.",
  "tika-abh05t5:281_0": "Hetumūlakaṁ niṭṭhitaṁ.",
  "tika-abh05t5:282_0": "445.Pañcame ekanti sanissayato abyākatamūlaṁ akusalanti idaṁ sandhāyāha “vatthuvasena sanissayaṁ vakkhatī”ti.",
  "tika-abh05t5:282_1": "Na idanti idaṁ catutthaṁ ghaṭanaṁ labbhamānassapi vatthussa vasena ghaṭanaṁ na hoti tassa vakkhamānattā, tasmā “ārammaṇavasenevā”ti ekaṁso gahitoti atthayojanā.",
  "tika-abh05t5:283_0": "446.Sahajātapurejātā eko nissayapaccayoti iminā satipi paccayadhammabhede paccayabhāvabhedo natthīti dasseti, tathā “atthipaccayo”ti imināpi.",
  "tika-abh05t5:283_1": "Avigatapaccayopettha atthipaccayeneva saṅgahitoti daṭṭhabbo.",
  "tika-abh05t5:283_2": "“Atthiavigatapaccayo”ti pāṭho.",
  "tika-abh05t5:283_3": "Sahajātārammaṇādhipati pana na kevalaṁ paccayadhammappabhedova, atha kho paccayabhāvabhedopi atthevāti āha “evaṁ…pe…",
  "tika-abh05t5:283_4": "abhāvato”ti.",
  "tika-abh05t5:283_5": "Vuttamevatthaṁ pākaṭataraṁ kātuṁ “nissayabhāvo hī”tiādi vuttaṁ.",
  "tika-abh05t5:283_6": "Tattha sahajātapurejātanissayādīnanti sahajātanissayapurejātanissayādīnaṁ.",
  "tika-abh05t5:283_7": "Ādi-saddena sahajātapurejātaatthiavigatabhāve saṅgaṇhāti.",
  "tika-abh05t5:283_8": "Na panevantiādinā vuttamevatthaṁ vivaranto “sahajāto hī”tiādimāha.",
  "tika-abh05t5:283_9": "Bhinnasabhāvāti samānepi adhipatisaddavacanīyabhāve paccayabhāvavisiṭṭhena sabhāvena bhinnasabhāvā, na hetupaccayādayo viya sabhāvamattena.",
  "tika-abh05t5:283_10": "Tenevāti bhinnasabhāvattā eva.",
  "tika-abh05t5:283_11": "Aññathā “kusalo kusalassa sahajātavasena, abyākato ārammaṇavasena adhipatipaccayena paccayo hotī”ti tadubhayaṁ ekajjhaṁ katvā vattabbaṁ siyā, na ca vuttanti dassento āha “pañhāvāravibhaṅge…pe…",
  "tika-abh05t5:283_12": "na vutta”nti.",
  "tika-abh05t5:284_0": "447-452.Sādhāraṇavasenāti adhipatindriyabhāvasāmaññena.",
  "tika-abh05t5:284_1": "Tathā ceva cha ghaṭanāni yojetvā dasseti “adhipatī”tiādinā.",
  "tika-abh05t5:284_2": "Dve paccayadhammāti vīriyavīmaṁsānaṁ vasena dve paccayadhammā, ekoyeva cittādhipativasena.",
  "tika-abh05t5:284_3": "Samaggakāni pubbe vattabbāni siyuṁ adhipatipaṭipāṭiyāti adhippāyo.",
  "tika-abh05t5:284_4": "Paṭhamañhi vīriyādhipati pacchā cittādhipatīti.",
  "tika-abh05t5:284_5": "Tesaṁ āhāramaggapaccayānaṁ pacchā vuttāni samaggakāni.",
  "tika-abh05t5:284_6": "Sadisattāti idaṁ parato “hetuvasena vuttaghaṭanehi sadisattā”tiādivacanaṁ sandhāya vuttaṁ.",
  "tika-abh05t5:285_0": "457-460.Dumūlakanti kusalābyākatamūlakaṁ.",
  "tika-abh05t5:285_1": "Taṁ kusalamūlakesu kasmā vuttanti codanāyaṁ āha “abyākatasahitassa kusalassa paccayabhāvadassanavasenā”ti.",
  "tika-abh05t5:285_2": "Etthāti anulomagaṇane.",
  "tika-abh05t5:285_3": "Yathāvuttesūti “sahajātaaññamaññanissayavipākasampayuttavippayuttaatthiavigatamūlakesū”ti evaṁ vuttesu sahajātādimūlakesu.",
  "tika-abh05t5:285_4": "Atthiavigatamūlakavajjesūti atthiavigatamūlakāni ṭhapetvā avasesesu āhārena āhārapaccayena ghaṭanāni na yojitānīti sambandho.",
  "tika-abh05t5:285_5": "Adhipatindriyehi ca nissayādivajjesu sahajātādīsu ghaṭanāni na yojitānīti yojanā.",
  "tika-abh05t5:285_6": "Tesūti hetukammajhānamaggesu āhāre adhipatindriyesu ca taṁtaṁghaṭanavasena yathāvuttesu yojiyamānesu.",
  "tika-abh05t5:285_7": "Tenāti hetuādiarūpadhammānaṁyeva labbhanato.",
  "tika-abh05t5:285_8": "Tehi ghaṭanānīti hetuādīhi yojiyamānāni ghaṭanāni.",
  "tika-abh05t5:285_9": "Rūpamissakattābhāvenāti idaṁ vuttasadisatāya kāraṇavacanaṁ.",
  "tika-abh05t5:285_10": "Kasmā panettha atthiavigatamūlakāni nissayavippayuttaatthiavigatāni tehi vajjitānīti āha “atthiavigatehi panā”tiādi.",
  "tika-abh05t5:285_11": "Nissayādīhi yojiyamānāni adhipatindriyāni rūpamissakāni hontīti na vuttānīti sambandho.",
  "tika-abh05t5:285_12": "Yadi evaṁ kasmā atthiavigatamūlakesu āhārena, nissayādimūlakesu ca adhipatindriyehi yojanā katāti codanaṁ sandhāyāha “adhipatāhārindriyamūlakesū”tiādi.",
  "tika-abh05t5:286_0": "473-477.",
  "tika-abh05t5:286_1": "Edisesu ṭhānesu khandha-saddo arūpesveva niruḷhoti katvā vuttaṁ “na pavatte viya khandhāyeva paccayuppannabhāvena gahetabbā”ti.",
  "tika-abh05t5:286_2": "Kaṭattārūpampi pana labbhatīti iminā “ekakkhaṇikakammavasena vuttānī”ti vacanaṁ paṭikkhipati.",
  "tika-abh05t5:286_3": "Yamatthaṁ sandhāya “kasmā na vutta”nti vuttaṁ, taṁ pākaṭataraṁ karonto “nanū”tiādiṁ vatvā puna taṁ udāharaṇena vibhāvetuṁ “yathācā”tiādi vuttaṁ.",
  "tika-abh05t5:286_4": "Ārammaṇanissayapaccayabhāvenāti ārammaṇapaccayabhāvena nissayapaccayabhāvena ca.",
  "tika-abh05t5:286_5": "Kammassa ca paccayabhāvo pākaṭoyevāti āha “kammampi ārammaṇapaccayabhāvena vattabba”nti.",
  "tika-abh05t5:286_6": "Dvinnaṁ paccayabhāvānanti kammārammaṇapaccayabhāvānaṁ.",
  "tika-abh05t5:286_7": "Aññamaññapaṭikkhepatoti iminā dvinnaṁ paccayabhāvānaṁ bhinnattā pavattiākārassa ekakkhaṇe ekasmiṁ paccayadhamme ayujjamānataṁ dasseti.",
  "tika-abh05t5:286_8": "Yathādassitassa nidassitabbena asamānataṁ dassento “paccuppannañhi…pe…",
  "tika-abh05t5:286_9": "yuttaṁ vattu”nti āha.",
  "tika-abh05t5:286_10": "Kammaṁ panātiādinā kammārammaṇapaccayānaṁ pavattiākārassa bhinnattā ekajjhaṁ hutvā appavattimeva vibhāveti.",
  "tika-abh05t5:286_11": "Yato te aññamaññaṁ paṭikkhepakā vuttā, kasmā pana taṁyeva vatthu ārammaṇapaccayo hoti nissayapaccayo ca, na taṁyeva kammaṁ ārammaṇapaccayo ca kammapaccayo cāti?",
  "tika-abh05t5:286_12": "Na codetabbametaṁ, dhammasabhāvo esoti dassento “esa ca sabhāvo”tiādimāha.",
  "tika-abh05t5:286_13": "Tattha vattamānānanti paccuppannānaṁ.",
  "tika-abh05t5:286_14": "Yanti idaṁ “vattabbatā”ti iminā sambandhiyamānaṁ “yā”ti itthiliṅgavasena vipariṇāmetabbaṁ.",
  "tika-abh05t5:286_15": "Yathātiādinā tamevatthaṁ udāharaṇadassanena vibhāveti.",
  "tika-abh05t5:287_0": "478-483.",
  "tika-abh05t5:287_1": "Yaṁ viññāṇaṁ adhipatipaccayo na hoti, taṁ anāmaṭṭhādhipatibhāvaṁ daṭṭhabbaṁ.",
  "tika-abh05t5:287_2": "Vatthussa vasenāti hāpetabbassa vatthussa vasena.",
  "tika-abh05t5:288_0": "484-495.",
  "tika-abh05t5:288_1": "Arūpindriyāni rūpānaṁ paccayattena labbhantīti yojanā.",
  "tika-abh05t5:288_2": "Yadipi evaṁ vuttaṁ rūpindriyānaṁ arūpānaṁ paccayattañca labbhatīti āha “cakkhādīni ca pana cakkhuviññāṇādīnaṁ labbhantī”ti.",
  "tika-abh05t5:288_3": "Taṁsamānagatikāti vīriyena samānagatikā maggapaccayatāya.",
  "tika-abh05t5:289_0": "511-514.",
  "tika-abh05t5:289_1": "Vippayuttamūlake “dasame kusalādayo cittasamuṭṭhānāna”nti idaṁ pavattivasena aṭṭhakathāyaṁ vuttanti āha “paṭisandhiyaṁ pana ‘khandhā kaṭattārūpānaṁ vatthu ca khandhāna’nti idampi labbhatī”ti.",
  "tika-abh05t5:289_2": "Tassa dassanavasenāti tassa vatthussa dassanavasena, na anavasesato paccayadhammassa dassanavasena.",
  "tika-abh05t5:289_3": "Tenāha “khandhā ca vatthussāti idampi pana labbhatevā”ti.",
  "tika-abh05t5:289_4": "Na vajjetabbānīti tesampi paccayuppannabhāvena yojetabbattā.",
  "tika-abh05t5:290_0": "515-518.Arūpavatthārammaṇamahābhūtaindriyāhārānaṁ paccayadhammānanti attho.",
  "tika-abh05t5:290_1": "“Āhārindriyapaccayā cā”tipi pana vattabbaṁ. Kasmā?",
  "tika-abh05t5:290_2": "Na hi indriyāhārānaṁ vasena sahajātādayo labbhanti, indriyāhārānaṁ pana vasena indriyāhārapaccayāva labbhanti.",
  "tika-abh05t5:290_3": "“Sahajātaṁ purejātaṁ pacchājātaṁ āhāraṁ indriya”nti hi uddisitvā atthipaccayo vibhattoti.",
  "tika-abh05t5:290_4": "Keci panettha “āhāraggahaṇena kabaḷīkāro āhārova gahito, indriyaggahaṇena ca rūpajīvitindriyameva, sesāhārindriyāni sahajātādīsveva antogadhāni katāni.",
  "tika-abh05t5:290_5": "Yāni tadantogadhāni, te sandhāya aṭṭhakathāyaṁ ‘arūpavatthārammaṇamahābhūtaindriyāhārānaṁ vasenā’ti ettha indriyāhāraggahaṇaṁ katanti ‘sahajātapurejātapacchājātapaccayā labbhantī’ti vutta”nti vadanti.",
  "tika-abh05t5:291_0": "Tattha arūpānaṁ sahajātapacchājātāhārindriyapaccayabhāvo yathārahaṁ veditabbo.",
  "tika-abh05t5:291_1": "Vatthu sahajātaṁ purejātañca, ārammaṇaṁ purejātameva, abhiññāñāṇassa pana kadāci sahajātampi ārammaṇapaccayo hotiyeva.",
  "tika-abh05t5:291_2": "Sahajātaggahaṇena panettha sahajātapaccayabhūtova gayhati, so ca ekuppādādilakkhaṇayuttovāti yo dhammo sahajāto hutvā ārammaṇaṁ hoti, na so idha adhippeto.",
  "tika-abh05t5:291_3": "Yadi sahajātopi ārammaṇaṁ hoti, kasmā pāḷiyaṁ tathā na vibhattanti?",
  "tika-abh05t5:291_4": "Ekakalāpapariyāpannassa ekuppādādilakkhaṇayuttassa bhinnakalāpapariyāpannato saṅkaramocanatthaṁ.",
  "tika-abh05t5:291_5": "Apica appacurabhāvato apākaṭabhāvato ca taṁ na gahitaṁ.",
  "tika-abh05t5:291_6": "Tatoti navamatoti attho, na dasamatoti adhippāyo.",
  "tika-abh05t5:291_7": "Na hi ekādasame adhipati atthīti.",
  "tika-abh05t5:291_8": "Tathā cuddasameti ettha tathā-saddena vatthuggahaṇena cakkhādivatthūnipi gahitānīti imamatthaṁ upasaṁharati.",
  "tika-abh05t5:291_9": "Tadevāti ārammaṇameva.",
  "tika-abh05t5:292_0": "519.Sahajātāni viyāti sahajātapaccayasahitāni viya ghaṭanāni.",
  "tika-abh05t5:292_1": "Sahajātenāti sahajātapaccayena.",
  "tika-abh05t5:292_2": "Tānīti “pakiṇṇakaghaṭanānī”ti vuttaghaṭanāni.",
  "tika-abh05t5:292_3": "Yāni hi sahajātapaccayena na yojitāni, tānettha pakiṇṇakaghaṭanānīti vuttāni.",
  "tika-abh05t5:292_4": "Purejāta…pe…",
  "tika-abh05t5:292_5": "vasenāti ettha ayaṁ yojanā –",
  "tika-abh05t5:292_6": "purejātassa pacchājātassa āhārassa indriyassa ca sahajātena aññamaññañca sāmaññavasena, tesaṁyeva sahajātena aññamaññañca asāmaññavasena cāti vuttaṁ hoti.",
  "tika-abh05t5:292_7": "Yathā purejātassa pacchājātassa ca sahajātena asāmaññaṁ bhinnasabhāvattā, tato eva āhārindriyānampi tena asāmaññaṁ, evaṁ purejātādīnaṁ catunnampi aññamaññaṁ asāmaññaṁ bhinnasabhāvattā.",
  "tika-abh05t5:292_8": "Evaṁ asāmaññavasena asamānatāvasena yathāvuttāni ghaṭanāni vippakiṇṇāni.",
  "tika-abh05t5:292_9": "Yathā pana sahajātapaccayadhammā arūpakkhandhādayo teneva sahajātapaccayatāsaṅkhātena mithūnaṁ samānabhāvena aññehi asaṁkiṇṇā attano paccayuppannānaṁ paccayo hontīti asāmaññavasena tesaṁ pavatti, evaṁ purejātādipaccayadhammāpīti tesaṁ sahajātena aññamaññañca yathāvuttassa sāmaññassa asāmaññassa ca vasena tāni ghaṭanāni vippakiṇṇānīti pakiṇṇakāni vuttāni.",
  "tika-abh05t5:292_10": "Evaṁ sante sahajātānampi ghaṭanānaṁ pakiṇṇakabhāvo āpajjatīti?",
  "tika-abh05t5:292_11": "Nāpajjati, tesaṁ sahajātatāya eva avippakiṇṇabhāvasiddhito.",
  "tika-abh05t5:292_12": "Tena vuttaṁ “sahajātaṁ aggahetvā vuttāni pakiṇṇakāni nāmā”ti.",
  "tika-abh05t5:293_0": "Tānīti pakiṇṇakaghaṭanāni.",
  "tika-abh05t5:293_1": "Kusalavipākāti kusalā ca vipākā ca, ye abhinnalakkhaṇā hutvā kusalasabhāvā vipākasabhāvā cāti attho.",
  "tika-abh05t5:293_2": "Evaṁsabhāvañca ekaṁ aññindriyamevāti āha “idaṁ…pe…",
  "tika-abh05t5:293_3": "labbhatī”ti.",
  "tika-abh05t5:293_4": "Nanu ca saddhindriyādivasenapi ayamattho labbhatīti?",
  "tika-abh05t5:293_5": "Tesaṁ kiriyasabhāvatāpi atthevāti.",
  "tika-abh05t5:293_6": "Dukkhanti cetasikadukkhaṁ.",
  "tika-abh05t5:293_7": "Tenāha “akusalamevā”ti.",
  "tika-abh05t5:293_8": "Vipākassa dukkhassāti yojanā.",
  "tika-abh05t5:293_9": "Tena vuttaṁ “ajhānaṅgattā”ti.",
  "tika-abh05t5:293_10": "Akusalavipākakiriyāti vicikicchācittapañcaviññāṇakiriyāmanodhātūsu pavattanato akusalavipākakiriyāva hoti cittaṭṭhitīti attho.",
  "tika-abh05t5:293_11": "Yasmā akusalavipākāti evamatthe gayhamāne dukkhassa cittaṭṭhitiyā ca vasena yathā jhānesu, evaṁ aññesaṁ vasena aññesu ca na labbhati, tasmā akusalassa vipākāti evamatthe gayhamāne dukkhindriyassa vasena indriyesu labbhatīti dassento āha “akusalassa…pe…",
  "tika-abh05t5:293_12": "labbheyyā”ti.",
  "tika-abh05t5:293_13": "Imasmiṁ kusalattike vipāko vipākābyākatamicceva gayhati, na akusalādipadehi visesetvāti imamatthaṁ dassento “kusalavipākā…pe…",
  "tika-abh05t5:293_14": "natthī”ti āha.",
  "tika-abh05t5:294_0": "Pañhāvārassa ghaṭane anulomagaṇanā niṭṭhitā.",
  "tika-abh05t5:295_0": "Paccanīyuddhāravaṇṇanā",
  "tika-abh05t5:296_0": "527.Nahetupaccayenāti ettha na-kāro aññatthoti dassento “hetupaccayato aññena paccayenā”ti āha.",
  "tika-abh05t5:296_1": "Aggahitaggahaṇenāhi sahajātādisaṅgahavasena aggahitānaṁ gahaṇena.",
  "tika-abh05t5:296_2": "Aṭṭha hontīti imissā pāḷiyā āgatā ārammaṇādayo aṭṭha paccayā honti.",
  "tika-abh05t5:296_3": "Tesūti aṭṭhasu paccayesu.",
  "tika-abh05t5:296_4": "Tīhīti ārammaṇasahajātaupanissayapaccayehi.",
  "tika-abh05t5:296_5": "Dvīhīti ārammaṇapaccayaupanissayapaccayehi.",
  "tika-abh05t5:296_6": "Tasmiṁ tasmiṁ paccayeti tasmiṁ tasmiṁ hetuādike paccaye.",
  "tika-abh05t5:296_7": "Tato hetuādipaccayato.",
  "tika-abh05t5:296_8": "Yathāyogaṁ yojetabbāti yasmiṁ paccaye paccanīyato ṭhite ye paccayā anulomato yojanaṁ labhanti, te yojetabbāti attho.",
  "tika-abh05t5:297_0": "Dvinnanti anantarūpanissayassa pakatūpanissayassāti imesaṁ dvinnaṁ.",
  "tika-abh05t5:297_1": "Vatthupurejātassa vasena purejātaṁ ārammaṇapurejātassa ārammaṇena saṅgahitattā.",
  "tika-abh05t5:297_2": "Aññissā cetanāyāti nānākkhaṇikakammapaccayabhāveneva pavattāya cetanāya.",
  "tika-abh05t5:297_3": "Arūpāhārā apariccattasahajātabhāvā eva āhārapaccayo honti, rūpāhāro ṭhitippattoyevāti vuttaṁ “sahajātato aññassa kabaḷīkārāhārassa vasena āhāro”ti.",
  "tika-abh05t5:297_4": "Sahajātato aññassāti ca idaṁ arūpāhāranivattanatthaṁ vuttaṁ, na kabaḷīkārāhāravisesanivattanatthaṁ tādisasseva tassa abhāvato.",
  "tika-abh05t5:297_5": "Na hi rūpāhāro sahajātapaccayo hoti, nāpi purejātapaccayo hoti.",
  "tika-abh05t5:297_6": "Yathā sahajātānaṁ sahajātapaccayo na hoti, evaṁ purejātānaṁ pacchājātapaccayo na hoti, pacchājātānañca purejātapaccayo na hoti. Kasmā?",
  "tika-abh05t5:297_7": "Tādisassa paccayalakkhaṇassa abhāvato.",
  "tika-abh05t5:297_8": "Yesañhi yo janako, na tehi tassa sahajātatā atthi, nāpi purejātatā purejātapaccayalakkhaṇayuttā, pacchājātapaccayatāya pana vattabbameva natthi rūpadhammattā.",
  "tika-abh05t5:297_9": "Upatthambhakattepi eseva nayo, tasmā sahajātādividhuro eva tassa paccayabhāvo veditabbo.",
  "tika-abh05t5:297_10": "Teneva hi “sahajātaṁ purejātaṁ pacchājātaṁ āhāraṁ indriya”nti ettha rūpajīvitindriyaṁ viya rūpāhāro visuṁ gahito.",
  "tika-abh05t5:297_11": "Tathā cāha “rūpāhāro…pe…",
  "tika-abh05t5:297_12": "āhārapaccayova hotī”ti.",
  "tika-abh05t5:297_13": "Sahajātato purejātato ca aññassa rūpajīvitindriyassāti ettha rūpāhāre vuttanayeneva attho veditabbo.",
  "tika-abh05t5:298_0": "Evañca katvāti purimapurimehi asaṅgahitasaṅgaṇhanavasena pacchimapacchimānaṁ gahitattā tathā rūpāhārassa jīvitindriyassa ca vasena idha āhārindriyapaccayānaṁ gahitattāti attho, aññathā “āhārapaccayena paccayo, indriyapaccayena paccayo”ti vattabbaṁ siyāti adhippāyo.",
  "tika-abh05t5:298_1": "Tenevāha “ārammaṇa…pe…",
  "tika-abh05t5:298_2": "icceva vutta”nti.",
  "tika-abh05t5:298_3": "Tadaññābhāvāti tato ārammaṇādipaccayato aññassa idhādhippetakammādipaccayassa kusale abhāvā.",
  "tika-abh05t5:298_4": "Tasmāti yasmā ārammaṇato aññesaṁ dvinnaṁ vasena upanissayo vutto, tasmā “ārammaṇādhipati ārammaṇapaccaye saṅgahaṁ gacchatī”ti vattabbaṁ, na ārammaṇūpanissayeti adhippāyo.",
  "tika-abh05t5:298_5": "Yadi evaṁ kasmā parittattikapañhāvārapaccanīye ārammaṇaṁ na vuttaṁ.",
  "tika-abh05t5:298_6": "Upanissayena hi asaṅgahitatte taṁ vattabbameva siyāti codanaṁ sandhāyāha “yaṁ panā”tiādi.",
  "tika-abh05t5:298_7": "Tattha purimehi asaṅgahitavasena vuttānanti purimehi paccayehi asaṅgahitavasena vuttānaṁ pacchimānaṁ paccayānaṁ.",
  "tika-abh05t5:298_8": "Saṅgahitavivajjanābhāvatoti attanā samānalakkhaṇatāya saṅgahitassa paccayassa vivajjanābhāvato, vivajjane kāraṇaṁ natthīti attho.",
  "tika-abh05t5:298_9": "Upanissayato aññārammaṇābhāvatoti appamāṇo dhammo appamāṇassa dhammassa ārammaṇaṁ honto ārammaṇūpanissayova hoti ārammaṇādhipatibhāvatoti attho.",
  "tika-abh05t5:298_10": "Yathā ārammaṇe gahite ārammaṇūpanissayo gahitova hoti balavārammaṇabhāvato, evaṁ ārammaṇūpanissaye gahite ārammaṇaṁ gahitameva hoti taṁsabhāvattāti tattha taṁ visuṁ na uddhaṭanti daṭṭhabbaṁ.",
  "tika-abh05t5:298_11": "Tenāha “na pana ārammaṇūpanissayassa ārammaṇe asaṅgahitattā”ti.",
  "tika-abh05t5:299_0": "Pacchājātaāhārānanti attano paccayuppannato purejātakāyato pacchājātānaṁ arūpāhārānaṁ.",
  "tika-abh05t5:299_1": "Te hi attanā sahajātaarūpadhammānaṁ taṁsamuṭṭhānarūpadhammānampi sahajātaatthipaccayā honti, purejātānaṁ pana vatthūnaṁ pacchājātaatthipaccayo.",
  "tika-abh05t5:299_2": "Pacchājātindriyānanti pacchājātānaṁ arūpindriyānaṁ.",
  "tika-abh05t5:299_3": "Sesaṁ āhāre vuttanayena yojetabbaṁ.",
  "tika-abh05t5:299_4": "Yasmā ete āhārindriyā yasmiṁ khaṇe purejātaatthipaccayaṁ labhanti, tasmiṁyeva khaṇe taṁtaṁpaccayuppannānaṁ sahajātaatthipaccayo pacchājātaatthipaccayo ca honti, tasmā vuttaṁ “sahāpi atthiavigatapaccayabhāvo hotī”ti.",
  "tika-abh05t5:299_5": "Tiṇṇanti sahajātādīnaṁ tiṇṇaṁ.",
  "tika-abh05t5:299_6": "Chahi bhedehīti visuṁ gahitehi sahajātādīhi pañcahi yathārahaṁ ekajjhaṁ gahitabhedena cāti chahi atthipaccayabhedehi.",
  "tika-abh05t5:299_7": "Ekekaṁ saṅgahetvāti atthipaccayalakkhaṇaṁ avigatapaccayalakkhaṇañca visuṁ visuṁ chahi bhedehi saṅgahetvā vuttaṁ.",
  "tika-abh05t5:300_0": "Ajjhattikabāhirabhedatoti vattabbaṁ cakkhādīnaṁ jīvitindriyassa ca adhippetattā, saparasantānikānañca indriyānaṁ anadhippetattā.",
  "tika-abh05t5:300_1": "Nissayapurejātavippayuttaatthiavigatānaṁ purejātabhūtānanti adhippāyo.",
  "tika-abh05t5:300_2": "Tesañhi purejāte saṅgaho.",
  "tika-abh05t5:300_3": "Tadekadesassāti ārammaṇekadesassa, ārammaṇādhipatiārammaṇūpanissayānanti attho.",
  "tika-abh05t5:300_4": "Tesanti nissayādīnaṁ.",
  "tika-abh05t5:300_5": "Upanissayādīsūti upanissayapurejātapaccayādīsu.",
  "tika-abh05t5:300_6": "Taṁ pana purejātabhūtaṁ ārammaṇaṁ.",
  "tika-abh05t5:300_7": "Tatthāti upanissayapaccayasaṅgahe.",
  "tika-abh05t5:300_8": "Yathāvuttanayo cettha ekantena gahetabboti dassetuṁ “atha panā”tiādi vuttaṁ.",
  "tika-abh05t5:301_0": "Eva-saddo ānetvā yojetabbo, aññathā tesu pañhesu ekasabhāvatova paccayassa āgamanaṁ vuttaṁ siyā.",
  "tika-abh05t5:301_1": "Tenāti “ekovā”ti avadhāraṇena aggahitena.",
  "tika-abh05t5:301_2": "Tesūti sahajātapurejātapaccayesu.",
  "tika-abh05t5:301_3": "Ukkaṭṭhavasenāti “eko dve”tiādinā vuttaukkaṁsavasena.",
  "tika-abh05t5:301_4": "Te te paccaye saṅgahetvāti te hetuādipaccaye sahajātādipaccayehi saṅgahetvā.",
  "tika-abh05t5:301_5": "Dassitapaccayaparicchedoti soḷasādibhedena saṅgahetvā dassitapaccayaparicchedo.",
  "tika-abh05t5:302_0": "Pabhedaparihānīsūti sahajātapaccayādīhi saṅgahitapaccayappabhede taṁtaṁpaccayapaṭikkhepe pañhāparihāniyañcāti attho.",
  "tika-abh05t5:302_1": "Nahetupaccayāti iminā hetupaccayato aññe paccayā gahitāti katvā vuttaṁ “nahetupaccayāti ettha labbhamānapaccaye sandhāya vutta”nti.",
  "tika-abh05t5:302_2": "Evañca katvāti sabbapaccanīyasādhāraṇalakkhaṇavasena vuttattā eva na vattabbaṁ siyā, na hi hetupaccaye paccanīyato ṭhite hetudhammo hetussa dhammassa sahajātapaccayena paccayoti sakkā vattuṁ.",
  "tika-abh05t5:302_3": "Vīsati paccayāti hetupaccayena saddhiṁ vīsati paccayā.",
  "tika-abh05t5:302_4": "Parihānīyaṁ vitthārakathaṁ dassentoti yojanā.",
  "tika-abh05t5:303_0": "528.Tehi tehi paccayehīti sahajātapaccayādīhi tehi tehi saṅgāhakabhūtehi paccayehi.",
  "tika-abh05t5:303_1": "Te te paccayāti saṅgahetabbā aññamaññapaccayādayo hetupaccayādayo vā te te paccayā.",
  "tika-abh05t5:303_2": "Aññesaṁ abhāvaṁ sandhāya vuttaṁ, na tesaṁ sabbesaṁ sambhavanti adhippāyo.",
  "tika-abh05t5:303_3": "Tenāha “na hī”tiādi.",
  "tika-abh05t5:303_4": "Tattha dveyevāti ārammaṇādhipatiṁ apanetvā āha.",
  "tika-abh05t5:303_5": "Abyākatassapīti pi-saddena na kevalaṁ kusalasseva, atha kho abyākatassapīti kusalaṁ sampiṇḍeti.",
  "tika-abh05t5:304_0": "530.Tena saddhinti vatthunā saddhiṁ.",
  "tika-abh05t5:304_1": "Suddhānanti kevalānaṁ vatthunā vinā ca gahitānaṁ kusalakkhandhānaṁ.",
  "tika-abh05t5:304_2": "Yadipi vatthunā saddhiṁ sahajātaṭṭho natthi, nissayādibhāvo pana atthevāti dassento “vatthunā panā”tiādimāha.",
  "tika-abh05t5:305_0": "Sahajātapurejātapacchājātaāhārindriyānaṁ atthipaccayena saṅgahetabbattā sahajātādīhi saṅgahetabbānaṁ taṁsaṅgaho sukaroti dassetuṁ upanissayena saṅgahetabbānaṁ saṅgaho vuttanayo evāti vuttaṁ “catūsu sabbapaccaye saṅgaṇhitvā”ti.",
  "tika-abh05t5:305_1": "Kammaṁ pana sahajātūpanissayehi asaṅgahetabbatāpi atthīti sarūpato gahitaṁ, aññathā “tīsu paccayesū”ti vattabbaṁ siyā.",
  "tika-abh05t5:305_2": "Missakāmissakassāti sahajātapurejātādibhāvehi missakassa tathā amissakassa ca.",
  "tika-abh05t5:305_3": "Vuttamevatthaṁ vitthārato dassetuṁ “na hī”tiādi vuttaṁ.",
  "tika-abh05t5:305_4": "Tenāti atthipaccayavibhāgasaṅgāhakānaṁ sahajātādīnaṁ gahaṇena.",
  "tika-abh05t5:305_5": "Sabbapaccayānaṁ…pe…",
  "tika-abh05t5:305_6": "hotīti iminā “imasmiṁ pana paccayuddhāre”tiādinā vuttopi paccayasaṅgaho idha atthato dassitoyevāti imamatthaṁ dasseti.",
  "tika-abh05t5:306_0": "Nissayokasmā na vutto?",
  "tika-abh05t5:306_1": "Sahajātanissayo purejātanissayoti hi sakkā vibhajitunti adhippāyo.",
  "tika-abh05t5:306_2": "Vippayutto vā kasmā na vutto?",
  "tika-abh05t5:306_3": "Purejātavippayutto pacchājātavippayuttoti vibhajituṁ sakkāti attho.",
  "tika-abh05t5:306_4": "Yaṁ missakāmissakabhāvaṁ manasi katvā “avattabbattā”ti vuttaṁ, taṁ dassento “nissayo tāvā”tiādimāha.",
  "tika-abh05t5:306_5": "Visesitabbo “vippayuttapaccayena paccayo”ti avisesena pāḷiyaṁ vuttattā.",
  "tika-abh05t5:306_6": "So viyāti atthipaccayo viya, nissayapaccayo viya vā atthipaccayavisesābhāvena vippayuttapaccayo na vattabbova.",
  "tika-abh05t5:306_7": "Dvinnaṁ paccayānaṁ viya pabhedasabbhāvatoti dassento “sahajātapurejātānañcā”tiādimāha.",
  "tika-abh05t5:306_8": "Tathātiādinā vuttamatthaṁ pāḷiyā samatthetuṁ “vakkhatī”tiādi vuttaṁ.",
  "tika-abh05t5:306_9": "Tattha maggaphaladhammānaṁ maggaphalataṁsamuṭṭhānarūpavasena sahajātaatthipaccayo tesaṁyeva purejātacatusantatirūpavasena pacchājātaatthipaccayo vutto, na pana vippayuttapaccayabhāvo vakkhatīti yojanā.",
  "tika-abh05t5:306_10": "Soti vippayuttapaccayo.",
  "tika-abh05t5:307_0": "Hetuādīnaṁ sahajātantogadhattā hetuādayo tabbisesā hontīti katvā vuttaṁ “sahajātapaccayo ca hetuādīhi visesetabbo”ti.",
  "tika-abh05t5:307_1": "Soti sahajātapaccayo.",
  "tika-abh05t5:307_2": "Viruddhapaccayehīti sahajātapurejātassa sahajātādibhāvena viruddhehi paccayehi.",
  "tika-abh05t5:307_3": "Tenāha “uppattikālaviruddhehi paccayehī”ti.",
  "tika-abh05t5:308_0": "Paccanīyuddhāravaṇṇanā niṭṭhitā.",
  "tika-abh05t5:309_0": "Paccanīyagaṇanavaṇṇanā",
  "tika-abh05t5:310_0": "Nahetumūlakavaṇṇanā",
  "tika-abh05t5:311_0": "532.Adhipatipaccayādibhūto ārammaṇapaccayoti ārammaṇaārammaṇādhipatiārammaṇūpanissaye vadati.",
  "tika-abh05t5:311_1": "Te ca yasmā ārammaṇasabhāvā eva, tasmā vuttaṁ “parihāyatiyevā”ti.",
  "tika-abh05t5:311_2": "Pannarasasūti dutiye sahajātapaccaye “hetupaccayo”tiādinā vuttesu pannarasasu.",
  "tika-abh05t5:311_3": "Ekādasannaṁ vasenāti sahajātapaccayo, sahajātatāvisiṭṭhā adhipatinissayakammāhārindriyatthiavigatahetujhānamaggā cāti imesaṁ ekādasannaṁ vasena.",
  "tika-abh05t5:311_4": "Sahajāte antogadhā hetuādayo.",
  "tika-abh05t5:311_5": "Tasmiṁ paṭikkhitteti tasmiṁ sahajāte paṭikkhitte paccanīyato ṭhite.",
  "tika-abh05t5:311_6": "Anantogadhā sahajāte, ke pana teti āha “ārammaṇādhipatipurejātanissayādayo”ti.",
  "tika-abh05t5:311_7": "Ārammaṇādiākārenāti ārammaṇapurejātanissayanānākkhaṇikakammādiākārena.",
  "tika-abh05t5:312_0": "Tasmiṁ paṭikkhitteti tasmiṁ sahajātapaccaye paṭikkhitte.",
  "tika-abh05t5:312_1": "Ime vārāti sahajātaṁ purejātanti vissajjitavārā.",
  "tika-abh05t5:312_2": "Ete nissayādayoti sahajātatāvisiṭṭhe nissayādike vadati, na itare.",
  "tika-abh05t5:312_3": "Tenāha “yasmā ca…pe…",
  "tika-abh05t5:312_4": "paṭikkhepena paṭikkhittā”ti.",
  "tika-abh05t5:313_0": "Nissayādibhūtañca sahajātapaccayaṁ ṭhapetvāti etena “ṭhapetvā sahajātapaccaya”nti ettha antogadhanissayādibhāvoyeva sahajātapaccayo gahitoti dasseti.",
  "tika-abh05t5:313_1": "Nissayādīti ādi-saddena hetuādīnaṁ saṅgaho daṭṭhabbo.",
  "tika-abh05t5:313_2": "Aññamaññapaccayadhammavasena pavattisabbhāvatoti aññamaññapaccayadhammavasena sahajātādīhi pavattisabbhāvato aññamaññe paṭikkhitte “kusalo kusalābyākatassā”ti vāro parihāyati.",
  "tika-abh05t5:313_3": "Tesaṁ tesaṁ paccayuppannānanti idaṁ sāmaññavacanampi “aññamaññapaccayasaṅgahaṁ gatā”ti vacanato aññamaññapaccayalābhīnaṁyeva gahaṇaṁ siyāti āsaṅkaṁ nivattetuṁ “kusalo ca kusalassā”tiādi vuttaṁ.",
  "tika-abh05t5:313_4": "Samudāyabhūtoti catukkhandhasamudāyabhūto.",
  "tika-abh05t5:313_5": "Ekadesabhūtehīti tasseva ekadesabhūtehi.",
  "tika-abh05t5:313_6": "“Kusalo panā”tiādi “naaññamaññapaccayena…pe…",
  "tika-abh05t5:313_7": "parihāyatī”ti imassa aṭṭhakathāvacanassa samādhānavacanaṁ.",
  "tika-abh05t5:314_0": "Rūpakkhandhekadesova honti rūpāhārarūpindriyavasena, “ekantena vippayuttapaccayadhammehī”ti vuttadhammā “te”ti paccāmaṭṭhāti āha “teti te vippayuttapaccayadhammā”ti.",
  "tika-abh05t5:315_0": "533.Paccanīyagaṇanaṁ dassetunti vuttepi nanu paccayagaṇanameva dassitaṁ hotīti kassaci āsaṅkā siyāti taṁ nivattento āha “paccanīyavāragaṇanā hi dassitā”ti.",
  "tika-abh05t5:315_1": "Balavakammaṁ vipākassa upanissayo hoti, itaraṁ kammapaccayo evāti āha “vipākassapi pana…pe…",
  "tika-abh05t5:315_2": "kammapaccayo hotī”ti.",
  "tika-abh05t5:316_0": "Nahetumūlakavaṇṇanā niṭṭhitā.",
  "tika-abh05t5:317_0": "534.Paricchinnagaṇanānīti idaṁ na gaṇanāpekkhaṁ, atha kho vissajjanāpekkhanti āha “paricchinnagaṇanāni vissajjanānī”ti.",
  "tika-abh05t5:317_1": "Paccanīyato ṭhitopi hetu nayānaṁ mūlabhāveneva ṭhitoti āha “hetumūlake”ti, aṭṭhakathāyaṁ pana “nahetumūlaka”micceva vuttaṁ.",
  "tika-abh05t5:318_0": "538.Mūlaṁ saṅkhipitvāti sattamūlakaṁ aṭṭhamūlakaṁ navamūlakañca saṅkhipitvā.",
  "tika-abh05t5:318_1": "Dvīsūti “tīṇī”ti vuttesu tīsu vissajjanesu purimesu dvīsu “kusalo dhammo abyākatassa, akusalo dhammo abyākatassā”ti imesu.",
  "tika-abh05t5:318_2": "Tenāha “vipāko paccayuppanno hotī”ti.",
  "tika-abh05t5:318_3": "Tatiyeti “abyākato dhammo abyākatassā”ti imasmiṁ.",
  "tika-abh05t5:318_4": "Tesamuṭṭhānikakāyoti utucittāhārānaṁ vasena tesamuṭṭhānikakāyo.",
  "tika-abh05t5:319_0": "545.Etaṁ dvayaṁ sandhāya vuttaṁ, yathā arūpaṁ arūpassa, evaṁ rūpampi rūpassa vippayuttapaccayo na hotīti.",
  "tika-abh05t5:319_1": "Rūpābyākato arūpābyākatassāti idaṁ vatthukhandhe sandhāya vuttaṁ.",
  "tika-abh05t5:319_2": "Arūpābyākato rūpābyākatassāti idaṁ pana cittasamuṭṭhānarūpañcāti tesaṁ ekantiko vippayuttapaccayabhāvoti āha “sahajāta…pe…",
  "tika-abh05t5:319_3": "hotiyevā”ti.",
  "tika-abh05t5:319_4": "Sahajātāhārindriyavasenāti sahajātaarūpāhārindriyavasena.",
  "tika-abh05t5:320_0": "546.Ekamūlakekāvasānā anantarapakatūpanissayavasena labbhantīti idaṁ yathārahavasena vuttanti taṁ yathārahaṁ paṭikkhepāpaṭikkhepavasenapi dassetabbanti “atthipaccaye panā”tiādi vuttaṁ.",
  "tika-abh05t5:320_1": "Purimesūti nārammaṇādīsu.",
  "tika-abh05t5:320_2": "Navāti ekamūlakāvasānā nava.",
  "tika-abh05t5:320_3": "Dveyevāti “kusalo dhammo abyākatassa, akusalo dhammo abyākatassā”ti ime dveyeva.",
  "tika-abh05t5:321_0": "Paccanīyavaṇṇanā niṭṭhitā.",
  "tika-abh05t5:322_0": "Anulomapaccanīyavaṇṇanā",
  "tika-abh05t5:323_0": "550.Imehevāti “kusalo kusalassa, akusalo akusalassā”ti imehi eva samānā honti kusalāditāsāmaññena.",
  "tika-abh05t5:323_1": "Tena vuttaṁ “atthābhāvato pana na anurūpā”ti.",
  "tika-abh05t5:323_2": "“Kusalo kusalassā”tiādinā satipi uddesato sāmaññe yebhuyyena siyā vibhaṅge visesoti āha “yathāyogaṁ niddesato cā”ti.",
  "tika-abh05t5:324_0": "551.Hetunāmanti hetu ca taṁ nāmañcāti hetunāmaṁ. Paccayanti tameva paccayabhūtaṁ sandhāyāti yojanā.",
  "tika-abh05t5:325_0": "552.Dvinnampi adhipatīnanti sahajātārammaṇādhipatīnaṁ vasena, taṁ “kusalaṁ kusalassa sahajātato ceva ārammaṇato cā”tiādinā aṭṭhakathāyaṁ vuttanayeneva veditabbaṁ.",
  "tika-abh05t5:325_1": "Nārammaṇe sattāti sahajātādhipatissa vasena vuttaṁ, na sahajāte sattāti ārammaṇādhipatissa vasena vuttanti yojanā.",
  "tika-abh05t5:325_2": "Evanti yathā adhipatimhi vuttaṁ, evaṁ sabbattha sabbapaccayesu.",
  "tika-abh05t5:325_3": "“Tasmiṁ tasmiṁ…pe…",
  "tika-abh05t5:325_4": "uddharitabbā”ti vatvā tassa gaṇanuddhārassa sukarataṁ upāyañca dassento “anulome…pe…",
  "tika-abh05t5:325_5": "viññātu”nti āha.",
  "tika-abh05t5:326_0": "Anulomapaccanīyavaṇṇanā niṭṭhitā.",
  "tika-abh05t5:327_0": "Paccanīyānulomavaṇṇanā",
  "tika-abh05t5:328_0": "631.Parihāpanagaṇanāyāti parihāpetabbagaṇanāya samānattañca na ekantikaṁ ūnatamabhāvassapi sambhavatoti adhippāyo.",
  "tika-abh05t5:328_1": "Tenāha “nahetunārammaṇadukassā”tiādi.",
  "tika-abh05t5:328_2": "Tattha saddhiṁ yojiyamānena ūnataragaṇanena adhipatipaccayena parihīnāpīti yojanā.",
  "tika-abh05t5:328_3": "Saddhiṁ parihīnāpīti vā imasmiṁ pakkhe “adhipatipaccayenā”ti itthambhūtalakkhaṇe karaṇavacanaṁ.",
  "tika-abh05t5:328_4": "Etanti lakkhaṇaṁ.",
  "tika-abh05t5:329_0": "Aṭṭhānanti anulomato aṭṭhānaṁ atiṭṭhanaṁ.",
  "tika-abh05t5:329_1": "Tiṭṭhantīti anulomatoti yojanā.",
  "tika-abh05t5:329_2": "Tesanti hetuādīnaṁ.",
  "tika-abh05t5:329_3": "Itaresūti yādisā adhippetā, te dassetuṁ “adhipatī”tiādi vuttaṁ.",
  "tika-abh05t5:329_4": "Imāni dveti “kusalābyākatā abyākatassa, akusalāabyākatā abyākatassā”ti imāni ca dve.",
  "tika-abh05t5:330_0": "Nahetumūlakavaṇṇanā niṭṭhitā.",
  "tika-abh05t5:331_0": "636.Hetuyāvuttehi tīhīti hetupaccayā vuttehi tīhi vissajjanehi saddhiṁ.",
  "tika-abh05t5:331_1": "Vārasāmaññameva vadati, na atthasāmaññanti adhippāyo.",
  "tika-abh05t5:331_2": "Tathā kamme tīṇīti hetuyā vuttānevāti cāti “kamme tīṇī”ti ettha “hetuyā vuttānevā”ti imasmiṁ atthavacanepi tathā vārasāmaññameva sandhāya vadatīti attho.",
  "tika-abh05t5:332_0": "644.Ekekamevāti ekekameva vissajjanaṁ.",
  "tika-abh05t5:333_0": "650.Sakaṭṭhāneti attanā ṭhitaṭṭhāne.",
  "tika-abh05t5:333_1": "Tato paretarāti tato aggahitapaccayato paretarā paccanīyato.",
  "tika-abh05t5:333_2": "Nāhāre…pe…",
  "tika-abh05t5:333_3": "lābho hotīti āhārapaccaye paccanīyato ṭhite indriyapaccayaṁ, anulomato indriyapaccaye ca paccanīyato ṭhite āhārapaccayaṁ anulomato yojetvā yathā pañho labbhatīti attho.",
  "tika-abh05t5:333_4": "Tesūti āhārindriyesu.",
  "tika-abh05t5:333_5": "Dvidhā bhinnāni paccanīyato anulomato ca yojetabbabhāvena.",
  "tika-abh05t5:334_0": "Paccanīyānulomavaṇṇanā niṭṭhitā.",
  "tika-abh05t5:335_0": "Kusalattikavaṇṇanā niṭṭhitā.",
  "tika-abh05t5:336_0": "2. Vedanāttikavaṇṇanā",
  "tika-abh05t5:337_0": "1.",
  "tika-abh05t5:337_1": "Vedanāttike paṭiccādiniyamanti tikapadasambandhavasena paṭiccavārādīsu vattabbaṁ paṭiccasahajātaṭṭhādiniyamanaṁ na labhanti vedanārūpanibbānāni. Kasmā?",
  "tika-abh05t5:337_2": "Tikamuttakattā.",
  "tika-abh05t5:337_3": "Tathā paccayuppannavacanaṁ.",
  "tika-abh05t5:337_4": "Na hi sakkā vattuṁ vedanaṁ rūpaṁ nibbānañca sandhāya “sukhāya vedanāya sampayuttaṁ dhammaṁ paṭicca sukhāya vedanāya sampayutto uppajjatī”ti.",
  "tika-abh05t5:337_5": "Tikadhammānanti vedanāttikadhammānaṁ.",
  "tika-abh05t5:337_6": "Tatthāti hetupaccayādīsu.",
  "tika-abh05t5:337_7": "Yathānurūpatoti vedanādīsu yo yassa vedanāya sampayuttadhammassa ārammaṇādipaccayo bhavituṁ yutto, tadanurūpato.",
  "tika-abh05t5:337_8": "Ārammaṇādīti ādi-saddena ārammaṇādhipatiārammaṇūpanissayādike saṅgaṇhāti.",
  "tika-abh05t5:338_0": "10.Kusalattikepi parihīnanti idaṁ paccanīyaṁ sandhāya vuttaṁ.",
  "tika-abh05t5:338_1": "Rūpārūpadhammapariggāhakattāti idaṁ anādibhūtassapi sahajātassa ādimhi ṭhapane kāraṇavacanaṁ.",
  "tika-abh05t5:338_2": "Ādi-saddenāti “sahajātādayo”ti ettha ādi-saddena.",
  "tika-abh05t5:338_3": "Yathārahaṁ ārabbha uppattivasena sabbe arūpadhammā ārammaṇādīnaṁ paccayuppannā hontīti vuttaṁ “paccayuppannavasena sabbārūpadhammapariggāhakānaṁ ārammaṇādīna”nti.",
  "tika-abh05t5:338_4": "Ādi-saddena ārammaṇādhipatiārammaṇūpanissayādike saṅgaṇhāti.",
  "tika-abh05t5:338_5": "Tenāti “sabbārūpadhammapariggāhakā panā”tiādivacanena.",
  "tika-abh05t5:338_6": "Sabbaṭṭhānikānaṁ…pe…",
  "tika-abh05t5:338_7": "dassitā hoti sahajātadassanenāti attho.",
  "tika-abh05t5:338_8": "Ekadesaparihānidassaneneva hi samudāyaparihāni dassitā hotīti.",
  "tika-abh05t5:338_9": "Sahajātādayoti vā ādi-saddena sabbaṭṭhānikā cattāropi dassitā hontīti.",
  "tika-abh05t5:338_10": "Sahajātamūlakāti sahajātapaccaye sati bhavantā na sahajātaṁ purato katvā pāḷiyaṁ āgatā.",
  "tika-abh05t5:338_11": "Tenāha “sahajātanibandhanā…pe…",
  "tika-abh05t5:338_12": "vuttaṁ hotī”ti.",
  "tika-abh05t5:338_13": "So pacchājāto kasmā pana na parihāyatīti sambandho.",
  "tika-abh05t5:338_14": "Tatthāti yathāvuttāya parihāniyaṁ aparihāniyañca.",
  "tika-abh05t5:338_15": "Sahajātanibandhanehīti sahajātadhammanimittehi paccayabhāvehi idha paccayadhammahetuko vutto.",
  "tika-abh05t5:338_16": "Etthevāti parihāniyaṁyeva.",
  "tika-abh05t5:338_17": "Sā hi idha adhikatā.",
  "tika-abh05t5:338_18": "Sahajātanibandhanānameva parihānīti vutte “kiṁ sabbesaṁyeva nesaṁ parihānī”ti āsaṅkāya āha “sahajāta…pe…",
  "tika-abh05t5:338_19": "dassitameta”nti.",
  "tika-abh05t5:339_0": "17.Nayadassanameva karotīti yathā ahetukakiriyacetanaṁ sandhāya “nahetupaccayā nakammapaccayā”ti vattuṁ labbhā, evaṁ navipākapaccayātipi labbhā.",
  "tika-abh05t5:339_1": "Ahetukamohaṁ pana sandhāya “nahetupaccayā navipākapaccayā”ti labbhā, na “nakammapaccayā”ti.",
  "tika-abh05t5:339_2": "Tenāha “na ca paccayapaccayuppannadhammasāmaññadassana”ntiādi.",
  "tika-abh05t5:340_0": "25-37.Yathā kusalattikaṁ, evaṁ gaṇetabbanti idaṁ yaṁ sandhāya pāḷiyaṁ nikkhittaṁ, taṁ dassetuṁ vuttaṁ “hetumūlakānaṁ…pe…",
  "tika-abh05t5:340_1": "nagaṇanasāmañña”nti.",
  "tika-abh05t5:340_2": "Na hi kusalattike anulomapaccanīye gaṇanāhi vedanāttike tā samānā.",
  "tika-abh05t5:340_3": "Parivattetvāpi yojitāti ettha “nahetupaccayā napurejātapaccayā ārammaṇe eka”nti ārammaṇaṁ paṭhamaṁ vatvā vattabbampi purejātaṁ parivattetvā paṭhamaṁ vuttanti vadanti.",
  "tika-abh05t5:340_4": "Tathā nahetupaccayā kamme tīṇīti idameva padaṁ parivattetvā “nakammapaccayā hetuyā tīṇīti vutta”ntipi vadanti.",
  "tika-abh05t5:341_0": "39.Taṁsampayutteti tena domanassena sampayutte.",
  "tika-abh05t5:341_1": "Domanassasīsena sampayuttadhammā vuttā.",
  "tika-abh05t5:341_2": "Saddhāpañcakesūti saddhāsīlasutacāgapaññāsu.",
  "tika-abh05t5:341_3": "Kattabbanti vā yojanā kātabbāti attho.",
  "tika-abh05t5:341_4": "Avasesesūti rāgādīsu.",
  "tika-abh05t5:341_5": "Pāḷigatidassanatthanti “evaṁ pāḷi pavattā”ti pāḷiyā pavattidassanatthaṁ.",
  "tika-abh05t5:341_6": "Rāgādīhi upanissayabhūtehi.",
  "tika-abh05t5:341_7": "Anuppattitoti na uppajjanato.",
  "tika-abh05t5:341_8": "Taṁ pāḷigatiṁ tikantarapāḷiyā dassento “kusalattikepihī”tiādimāha.",
  "tika-abh05t5:341_9": "Idhāpīti imasmiṁ vedanāttikepi.",
  "tika-abh05t5:342_0": "62.Anaññattanti abhedaṁ.",
  "tika-abh05t5:342_1": "Sukhavedanāsampayutto hi dhammo sukhavedanāsampayuttasseva dhammassa hetupaccayena paccayo, na itaresaṁ.",
  "tika-abh05t5:342_2": "Esa nayo sesapadesu sesesu ca “tīṇī”ti āgataṭṭhānesu.",
  "tika-abh05t5:342_3": "Tena vuttaṁ “sabbāni tīṇi suddhānaṁ tiṇṇaṁ padānaṁ vasena veditabbānī”ti.",
  "tika-abh05t5:342_4": "“Pacchājātā arūpadhammānaṁ paccayo na hontī”ti yuttametaṁ, purejātā pana arūpadhammānaṁ paccayā na hontīti kathamidaṁ gahetabbanti codanaṁ sandhāyāha “purejātā”tiādi, purejātā hutvā paccayo na hontīti attho.",
  "tika-abh05t5:342_5": "Purimataraṁ uppajjitvā ṭhitā hi rūpadhammā pacchā uppannānaṁ arūpadhammānaṁ purejātapaccayo honti, na cāyaṁ nayo arūpadhammesu labbhati.",
  "tika-abh05t5:342_6": "Tena vuttaṁ “purejātattābhāvato”ti.",
  "tika-abh05t5:342_7": "Tathā pacchājātattābhāvatoti yathā imasmiṁ tike kassaci dhammassa purejātattābhāvato purejātapaccayo na hontīti vuttaṁ, tathā pacchājātattābhāvato pacchājātā hutvā paccayo na honti, pacchājātapaccayo na hontīti attho.",
  "tika-abh05t5:342_8": "Na hi ekasmiṁ santāne kesuci arūpadhammesu paṭhamataraṁ uppajjitvā ṭhitesu pacchā keci arūpadhammā uppajjanti, yato te tesaṁ pacchājātapaccayo bhaveyyuṁ.",
  "tika-abh05t5:343_0": "83-87.Avasesesu aṭṭhasūti “sukhāya vedanāya sampayutto dhammo”tiādinā ekamūlakekāvasānā ye nava nava vārā ārammaṇapaccayādīsu labbhanti, tesu yathāvuttamekaṁ vajjetvā sesesu aṭṭhasu.",
  "tika-abh05t5:343_1": "Tīsvevāti suddhesu tīsveva sahajātakammapaccayo labbhati.",
  "tika-abh05t5:344_0": "Vedanāttikavaṇṇanā niṭṭhitā.",
  "tika-abh05t5:345_0": "3. Vipākattikavaṇṇanā",
  "tika-abh05t5:346_0": "1-23.Soyevāti akatasamāsehi padehi yo attho vuccati, soyeva attho vutto hoti.",
  "tika-abh05t5:347_0": "24-52.Tanti taṁ vacanaṁ, taṁ vā kaṭattārūpaṁ.",
  "tika-abh05t5:347_1": "Yasmā cittasamuṭṭhānassa upādārūpassa yathā khandhe paṭicca uppatti, tathā mahābhūte ca paṭicca uppatti.",
  "tika-abh05t5:347_2": "Na hi tassa tadubhayaṁ vinā uppatti atthi, na evaṁ kaṭattārūpassa.",
  "tika-abh05t5:347_3": "Tañhi kammassa kaṭattā uppajjamānaṁ mahābhūte paṭicca uppajjati, tasmā cittasamuṭṭhānaṁ rūpaṁ upādārūpassa taṁ visesaṁ dassetuṁ tadeva vuttaṁ, na kaṭattārūpaṁ vuttanti imamatthaṁ dassetuṁ “khandhe paṭiccā”tiādimāha.",
  "tika-abh05t5:347_4": "Yadipi kaṭattārūpaṁ “mahābhūte paṭicca cittasamuṭṭhānaṁ rūpaṁ upādārūpa”nti ettha na gahitaṁ, vacanantarena pana gahitamevāti dassento “pavattiyaṁ panā”tiādimāha.",
  "tika-abh05t5:347_5": "Evañca katvāti khandhe paṭicca uppattiyā abhāvatoyeva.",
  "tika-abh05t5:347_6": "Nāhārapaccayeti āhārapaccaye paccanīyato ṭhite.",
  "tika-abh05t5:347_7": "Tampīti kaṭattārūpampi.",
  "tika-abh05t5:347_8": "Ṭhitikkhaṇe kaṭattārūpassa āhāro upatthambhako hotīti katvā vuttaṁ “uppādakkhaṇe”ti.",
  "tika-abh05t5:348_0": "Vipākattikavaṇṇanā niṭṭhitā.",
  "tika-abh05t5:349_0": "4. Upādinnattikavaṇṇanā",
  "tika-abh05t5:350_0": "51.",
  "tika-abh05t5:350_1": "Adhipatidhammoyeva lokuttaradhammesu nādhipatipaccayā uppajjatīti āha “nādhipatipaccayāti sayaṁ adhipatibhūtattā”ti.",
  "tika-abh05t5:350_2": "Nanu adhipatidhammopi ārammaṇādhipativasena adhipatipaccayena uppajjatīti codanaṁ sandhāyāha “avirahitā…pe…",
  "tika-abh05t5:350_3": "dassetī”ti.",
  "tika-abh05t5:350_4": "Avirahitārammaṇādhipatīsūti lokuttare sandhāyāha.",
  "tika-abh05t5:350_5": "Te hi nibbānārammaṇattā evaṁ vuccati.",
  "tika-abh05t5:350_6": "Pi-saddena ko pana vādo virahitārammaṇādhipatianekantārammaṇādhipatīsūti dasseti.",
  "tika-abh05t5:351_0": "72.Anupālanupatthambhanavasenāti jīvitindriyaṁ viya kaṭattārūpānaṁ anupālanavasena ojā tasseva kammajakāyassa upatthambhanavasena paccayo hoti, na janakavasenāti yojanā.",
  "tika-abh05t5:351_1": "Etasmiṁpana atthe satīti kammajakalāpe ojā tasseva kammajakāyassa upatthambhakavasena paccayo hotīti etasmiṁ atthe labbhamāne.",
  "tika-abh05t5:351_2": "Āhārantipi vattabbanti yathā jīvitindriyavasena “upādinnupādāniyo dhammo upādinnupādāniyassa dhammassa atthipaccayena paccayo”ti vuttaṁ, evaṁ yathāvuttaāhārassapi vasena vattabbanti attho.",
  "tika-abh05t5:351_3": "Ettha ca yasmiṁ kalāpe kammajā ojā kadāci tasseva upatthambhanapaccayo hotīti ayamattho aṭṭhakathāyaṁ dassito.",
  "tika-abh05t5:351_4": "Yadi kammajā ojā ekaṁsato sakalāparūpūpatthambhanavaseneva pavattati, tathā sati imāya pāḷiyā virodho siyāti dassento “yadi ca…pe…",
  "tika-abh05t5:351_5": "hotī”ti aṭṭhakathāvacanaṁ uddharitvā tattha dosaṁ vibhāvento “evaṁ satī”ti āha.",
  "tika-abh05t5:351_6": "Tattha tanti taṁ vacanaṁ.",
  "tika-abh05t5:351_7": "Anajjhohaṭāya attano paccayato nibbattāya, paccayo cettha kammaṁyeva.",
  "tika-abh05t5:351_8": "Tenāha “sasantānagatāya upādinnojāyā”ti.",
  "tika-abh05t5:352_0": "Ayampi pañho, na kevalaṁ pubbe vuttaāhāroyevāti adhippāyo.",
  "tika-abh05t5:352_1": "Uddharitabbo siyā, na ca uddhaṭo.",
  "tika-abh05t5:352_2": "Tasmāti etassa “vādo balavataro”ti etena sambandho.",
  "tika-abh05t5:352_3": "Kasmā pana yathāvuttesu dvīsu pañhesu āhāro na uddhaṭoti āha “ajjhohaṭassā”tiādi.",
  "tika-abh05t5:352_4": "Tattha dutiyapañhoti dukamūlake dutiyapañhoti yojanā.",
  "tika-abh05t5:352_5": "Dutiyapañho ca na uddhaṭoti etthāpi “ajjhohaṭassa…pe…",
  "tika-abh05t5:352_6": "abhāvato”ti idaṁ ānetvā sambandhitabbaṁ.",
  "tika-abh05t5:352_7": "Itarassāti anajjhohaṭassa.",
  "tika-abh05t5:352_8": "Ajjhohaṭameva na anajjhohaṭaṁ, yathāvuttojanti adhippāyo.",
  "tika-abh05t5:352_9": "“Balavataro”ti vatvā tassa balavatarabhāvaṁ dassento “na hī”tiādimāha.",
  "tika-abh05t5:352_10": "Katipayālope ajjhoharitvā vasitvā ṭhitassa viya ajjhohaṭamattāhi maṇḍūkādīhi ajjhohārakassa sarīre visesādhānaṁ veditabbaṁ.",
  "tika-abh05t5:353_0": "Idha vuttehīti imasmiṁ upādinnattike vuttehi.",
  "tika-abh05t5:353_1": "Ekamūlakadukatikāvasānapañhavissajjanehīti ekapadamūlakehi dukāvasānehi tikāvasānehi ca pañhavissajjanehi.",
  "tika-abh05t5:353_2": "Te pana “anupādinnupādāniyo dhammo upādinnupādāniyassa anupādinnupādāniyassa ca dhammassa atthipaccayena paccayo, anupādinnaanupādāniyo dhammo upādinnupādāniyassa anupādinnupādāniyassa anupādinnaanupādāniyassa ca dhammassa atthipaccayena paccayo”ti evaṁ veditabbo.",
  "tika-abh05t5:353_3": "Idhāti imasmiṁ upādinnattike.",
  "tika-abh05t5:353_4": "Dutiyadukāvasāne viyāti dutiyadukāvasāne pañhavissajjane viya, “anupādinnupādāniyo dhammo upādinnupādāniyassa anupādinnupādāniyassa ca dhammassa atthipaccayena paccayo, sahajātaṁ pacchājāta”nti etassa vissajjane viyāti attho.",
  "tika-abh05t5:353_5": "Ayañca attho tatiyapadamūlakesu dukatikāvasānapañhesupi labbhateva.",
  "tika-abh05t5:353_6": "Yadi pana te pañhā kusalattikepi labbhanti, atha kasmā tattha na uddhaṭāti āha “sukhāvabodhanatthaṁ pana tattha sahajātavaseneva vissajjanaṁ kata”nti.",
  "tika-abh05t5:353_7": "Sahajātavasenevāti sahajātaatthipaccayavaseneva.",
  "tika-abh05t5:353_8": "Ekamūlakadukāvasānāti “kusalo dhammo kusalassa ca abyākatassa cā”ti evaṁpakārā pañhā.",
  "tika-abh05t5:353_9": "Tattha kusalattike uddhaṭā.",
  "tika-abh05t5:353_10": "Idha pana imasmiṁ upādinnattike.",
  "tika-abh05t5:353_11": "Etehi yathāvuttehi vissajjanehi.",
  "tika-abh05t5:353_12": "Eko dhammoti eko vedanādiko paccayadhammo.",
  "tika-abh05t5:353_13": "Anekehīti sahajātapacchājātādīhi anekehi atthipaccayavisesehi.",
  "tika-abh05t5:353_14": "Anekesaṁ dhammānanti anekesaṁ paccayuppannadhammānaṁ.",
  "tika-abh05t5:353_15": "Eko atthipaccayoti idaṁ atthipaccayatāsāmaññato vuttaṁ.",
  "tika-abh05t5:354_0": "Idāni yathāvuttaṁ avuttañca atthipaccaye labbhamānaṁ visesaṁ vitthārato dassento “eko hī”tiādimāha.",
  "tika-abh05t5:354_1": "Tattha ekoti atthipaccayavisesesu eko.",
  "tika-abh05t5:354_2": "Ekassāti tādisasseva ekassa.",
  "tika-abh05t5:354_3": "Aññathā hi eko dhammo ekassa dhammassa paccayo nāma natthi.",
  "tika-abh05t5:354_4": "Ekenevāti sahajātaatthipaccayeneva yathā okkantikkhaṇe vatthu.",
  "tika-abh05t5:354_5": "Tañhi attanā sahajātassa nāmassa sahajātaatthipaccayeneva paccayo hoti, na purejātādinā.",
  "tika-abh05t5:354_6": "Eko sahajātaarūpakkhandho anekesaṁ attanā sahajātānaṁ arūpakkhandhānaṁ ekena sahajātaatthipaccayena, anekehi sahajātapacchājātaatthipaccayehi yathākkamaṁ attanā sahajātānaṁ cittasamuṭṭhānarūpānaṁ purejātānaṁ tesamuṭṭhānikarūpānaṁ.",
  "tika-abh05t5:354_7": "Aneko purejātavatthurūpañceva sahajātaarūpakkhandhā ca ekassa arūpakkhandhassa yathākkamaṁ purejātasahajātaatthipaccayehi.",
  "tika-abh05t5:354_8": "Aneko arūpadhammo anekesaṁ sahajātaarūpadhammānaṁ purejātarūpadhammānañca sahajātapacchājātaatthipaccayehi.",
  "tika-abh05t5:354_9": "Aneko vā āhārindriyappakāro anekesaṁ rūpadhammānaṁ yathārahaṁ sahajātapurejātapacchājātāhārindriyavasena atthipaccayena paccayo hoti.",
  "tika-abh05t5:354_10": "Evaṁ paccayuppannānaṁ asamānattepi ayamattho sambhavati, samānatte pana vattabbameva natthi.",
  "tika-abh05t5:354_11": "Tenāha “samānatte paccayuppannadhammāna”nti.",
  "tika-abh05t5:354_12": "Sahajātaṁ purejāteneva saha atthipaccayo hotīti sahajātaatthipaccayadhammo purejātaatthipaccayadhammena saheva atthipaccayo hoti.",
  "tika-abh05t5:354_13": "Yathā vatthunā purejātaatthipaccayaṁ labhantā eva kusalādidhammā sahajātānaṁ khandhānaṁ cittasamuṭṭhānānañca rūpānaṁ sahajātaatthipaccayo honti, tathā te purejātassa kāyassa pacchājātapaccayopi hontiyeva.",
  "tika-abh05t5:354_14": "Tenāha “pacchājātena cā”ti.",
  "tika-abh05t5:354_15": "Atthipaccayo hotīti sambandho.",
  "tika-abh05t5:354_16": "Ayaṁ sahajātapacchājātānaṁ atthipaccayabhāvo paccayadhammānaṁ abhede eva icchito, na bhede.",
  "tika-abh05t5:354_17": "Tenāha “anaññadhammattena…pe…",
  "tika-abh05t5:354_18": "nānādhammatte”ti.",
  "tika-abh05t5:355_0": "Idāni tassa nānādhammatte abhāvaṁ pāḷiyā vibhāvento “yadi siyā”tiādimāha.",
  "tika-abh05t5:355_1": "Tattha eko atthipaccayabhāvo natthīti ekasseva paccayadhammassa vasena labbhamāno eko atthipaccayabhāvo natthi. Kasmā?",
  "tika-abh05t5:355_2": "Virodhato.",
  "tika-abh05t5:355_3": "Tena vuttaṁ “sahajāta…pe…",
  "tika-abh05t5:355_4": "na vutta”nti.",
  "tika-abh05t5:355_5": "Evañca katvāti sahajātapacchājātānaṁ ekadhammavasena saha alābhato eva.",
  "tika-abh05t5:355_6": "Ekadhammavasenāti ekasseva paccayadhammassa vasena.",
  "tika-abh05t5:355_7": "Tenāha “nānādhammānaṁ viruddhasabhāvattā”ti.",
  "tika-abh05t5:355_8": "Viruddhasabhāvatā ca sahajātapacchājātavasena veditabbā, idha pana lokiyalokuttarādibhāvatoti.",
  "tika-abh05t5:355_9": "Aññathāti tesaṁ sahajātapacchājātānaṁ ekajjhaṁ lābhe.",
  "tika-abh05t5:355_10": "Indriyapaṭikkhepepīti indriyapaccaye paccanīkato ṭhitepi.",
  "tika-abh05t5:355_11": "Tassa pañhassa lābhatoti “upādinnupādāniyo ca anupādinnupādāniyo ca dhammā upādinnupādāniyassa dhammassa atthipaccayena paccayo”ti etassa pañhassa lābhato.",
  "tika-abh05t5:355_12": "Bāvīsāti ekamūlakāvasānā nava, ekamūlakadukāvasānā pañca, ekamūlakatikāvasānamekaṁ, dukamūlakekāvasānā cattāro, dukamūlakāvasānā dve, dukamūlakatikāvasānamekanti evaṁ bāvīsati.",
  "tika-abh05t5:355_13": "Yathā pubbe sahajātaṁ purejātena saheva atthipaccayo hotīti vuttaṁ, evaṁ purejātampi tenāti dassento āha “purejātaṁ sahajāteneva saha atthipaccayo hotī”ti.",
  "tika-abh05t5:355_14": "Tattha sahajāteneva sahāti sahajātena saheva.",
  "tika-abh05t5:355_15": "Aṭṭhānappayutto hi ayaṁ eva-saddo, sahajātena na vinā purejātaatthipaccayoti attho.",
  "tika-abh05t5:355_16": "Itaresu pana atthipaccayadhammesu niyamo natthi tehi sahāpi vināpi bhāvato.",
  "tika-abh05t5:355_17": "Tenāha “na itarehī”ti.",
  "tika-abh05t5:355_18": "Tampi vatthu taṁsahitapurejātamevāti yaṁ “purejātaṁ sahajāteneva saha atthipaccayo hotī”ti vuttaṁ, tampi vatthupurejātañceva taṁsahitārammaṇapurejātameva ca, na kevalaṁ ārammaṇapurejātaṁ.",
  "tika-abh05t5:355_19": "Tenāha “na itara”nti.",
  "tika-abh05t5:356_0": "Idāni yathāvuttamatthaṁ pāṭhantarena vibhāvetuṁ “kusalattike hī”tiādi vuttaṁ.",
  "tika-abh05t5:356_1": "Yadi purejātaṁ taṁsahajātena vināpi atthipaccayo siyā, “navippayuttapaccayā atthiyā pañcā”ti vattuṁ na sakkā, vuttañcetaṁ, tasmā viññāyati “purejātaṁ sahajātena saheva atthipaccayo hotī”ti.",
  "tika-abh05t5:356_2": "Navippayutte bāvīsāti etthāpi eseva nayo.",
  "tika-abh05t5:356_3": "Tatthāti sanidassanattike.",
  "tika-abh05t5:356_4": "Atthivibhaṅgeti atthipaccayassa vibhajane.",
  "tika-abh05t5:356_5": "Tikamūlakekāvasānanti “sanidassanasappaṭigho ca anidassanasappaṭigho ca anidassanaappaṭigho ca dhammā anidassanasappaṭighassa dhammassa atthipaccayena paccayo”ti evaṁ tikamūlako ekāvasāno pañho uddhaṭo.",
  "tika-abh05t5:356_6": "Paccayuddhāreti ca tattheva paccayuddhāre.",
  "tika-abh05t5:356_7": "Tathā ca so pañho uddhaṭo.",
  "tika-abh05t5:356_8": "Tayidaṁ kathaṁ, yadi purejātaṁ sahajāteneva saha atthipaccayo hotīti codanāyaṁ āha “taṁ vatthusahitassa…pe…",
  "tika-abh05t5:356_9": "paccayabhāvato”ti.",
  "tika-abh05t5:356_10": "Tassattho –",
  "tika-abh05t5:356_11": "yadipi tattha sanidassanasappaṭighaggahaṇena ārammaṇapurejātassa atthipaccayabhāvo vutto, tathāpi anidassanaappaṭighaggahaṇato vatthumpi gahitanti vatthusahitassa ārammaṇapurejātassa sahajātena saheva atthipaccayabhāvo vuttoti.",
  "tika-abh05t5:356_12": "Pacchājātaṁ āhārindriyeheva saha atthipaccayo hoti, na purejātenāti adhippāyo.",
  "tika-abh05t5:356_13": "Anaññadhammatteti paccayadhammassa anaññatte.",
  "tika-abh05t5:356_14": "Sahajātena saha atthipaccayo hotīti yojanā.",
  "tika-abh05t5:356_15": "Sesapadadvayepi eseva nayo.",
  "tika-abh05t5:356_16": "Tatthāpi paṭiyogipurejātaṁyeva daṭṭhabbaṁ.",
  "tika-abh05t5:356_17": "“Atthipaccayavisesesu panā”tiādinā attanā dassitaṁ vicāraṁ “evameta”nti nigamanavasena paccāmasati.",
  "tika-abh05t5:357_0": "Upādinnattikavaṇṇanā niṭṭhitā.",
  "tika-abh05t5:358_0": "6. Vitakkattikavaṇṇanā",
  "tika-abh05t5:359_0": "22.",
  "tika-abh05t5:359_1": "Vitakkattike sattasu mūlakesūti “savitakkasavicāraṁ dhammaṁ paṭiccā”tiādinā āgatāni tīṇi ekakāni, tīṇi dukāni, ekaṁ tikanti evaṁ ekamūlakāni yāni sattamūlakāni, tesu.",
  "tika-abh05t5:359_2": "Yathākkamanti pāḷiyaṁ āgatānukkamena.",
  "tika-abh05t5:359_3": "Sattāti paṭhame ekake satta.",
  "tika-abh05t5:359_4": "Pañcāti dutiye pañca.",
  "tika-abh05t5:359_5": "Tānimāni hetupaccaye vuttanayena veditabbāni.",
  "tika-abh05t5:359_6": "Idha pana pavattivaseneva yojetabbaṁ.",
  "tika-abh05t5:359_7": "Tīṇītiādīsu tatiye tīṇi, catutthe ekaṁ, pañcame tīṇi, chaṭṭhepi tīṇi, sattame ekaṁ.",
  "tika-abh05t5:359_8": "Tāni pana yathākkamaṁ tatiyapadaṁ paṭicca tatiyapadadutiyapadatadubhayavasena, paṭhamapadatatiyapadāni paṭicca tatiyapadavasena, paṭhamapadadutiyapadāni paṭicca paṭhamapadatatiyapadatadubhayavasena, dutiyapadatatiyapadāni paṭicca paṭhamapadatatiyapadatadubhayavasena, paṭhamadutiyatatiyapadāni paṭicca tatiyapadavaseneva veditabbāni.",
  "tika-abh05t5:359_9": "Aññamaññe aṭṭhavīsātiādīsupi imināva nayena gaṇanā veditabbā.",
  "tika-abh05t5:359_10": "Evanti yathāvuttaṁ gaṇanaṁ paccāmasati.",
  "tika-abh05t5:359_11": "Dutiyatatiyamūlakesu ekaṁ ekanti dutiyamūlake ekaṁ, tatiyamūlake ekanti yojetabbaṁ.",
  "tika-abh05t5:359_12": "Tathā āsevaneti yathā purejāte ekādasa, tathā āsevaneti attho.",
  "tika-abh05t5:359_13": "Aññānīti adhipatiaññamaññapurejātāsevanato aññesu paccayesu gaṇanāni.",
  "tika-abh05t5:359_14": "Hetuārammaṇasadisānīti hetuārammaṇapaccayesu gaṇanāsadisāni.",
  "tika-abh05t5:360_0": "31.Avisesenāti “vipāka”nti visesanaṁ akatvā na pana vissajjanaṁ katanti yojanā.",
  "tika-abh05t5:360_1": "Tattha kāraṇaṁ vattuṁ “kasmā”tiādimāha.",
  "tika-abh05t5:360_2": "Itaresanti lokiyavipākānaṁ.",
  "tika-abh05t5:360_3": "Te visuṁ niddhāretvā vuttāti te yathāvuttalokiyavipākā avitakkavicāramattasāmaññato visuṁ nīharitvā vuttā.",
  "tika-abh05t5:360_4": "“Avitakkavicāramatte khandhe paṭicca avitakkavicāramattā adhipatī”ti vuttarāsi purimakoṭṭhāso.",
  "tika-abh05t5:361_0": "38.Etanti “avitakkavicāramattaṁ avitakka…pe…",
  "tika-abh05t5:361_1": "saha gacchantenā”ti āgatapāḷipadaṁ.",
  "tika-abh05t5:361_2": "Tassa atthaṁ dassetuṁ “mūlaṁ…pe…",
  "tika-abh05t5:361_3": "vuttaṁ hotī”ti āha.",
  "tika-abh05t5:361_4": "Tattha avitakka…pe…",
  "tika-abh05t5:361_5": "yojentenāti avitakkehi avitakkapariyāyena vuttehi avitakkavicāramattaavitakkaavicārapadehi saha mūlapadaṁ, āsevanamūlakameva vā gacchantena yojentena napurejātasadisaṁ nāsevane pāḷigamanaṁ kātabbaṁ, paṭhitabbanti attho.",
  "tika-abh05t5:361_6": "Potthakesu pana “avitakkavicāramattaṁ vipākena saha gacchantenā”ti dissati, vipākena visesanabhūtena saha yojentenāti attho.",
  "tika-abh05t5:361_7": "Tenevāha “vipākaṁ avitakkavicāramattantiādi yojetabba”nti.",
  "tika-abh05t5:362_0": "Ekamūlake pāḷiyaṁ yojitamevāti “dumūlakesu paṭhame”ti vuttaṁ.",
  "tika-abh05t5:363_0": "49.Mūlapadameva avasānabhāvenāti “savitakkasavicāraṁ dhammaṁ paccayā savitakkasavicāro dhammo uppajjati nahetupaccayā”tiādinā mūlapadameva avasānabhāvena yojitaṁ.",
  "tika-abh05t5:363_1": "Satta mohā uddharitabbāti idaṁ nahetupaccayaṁ sandhāya vuttaṁ.",
  "tika-abh05t5:363_2": "Paṭiccavāre hi ahetukamoho tikkhattumeva āgato.",
  "tika-abh05t5:363_3": "Idha pana “vatthuṁ paccayā”tiādinā catūsupi mūlakesu āgato, tasmā sattakkhattuṁ āgamanaṁ sandhāya “satta mohā”ti vuttanti veditabbaṁ.",
  "tika-abh05t5:364_0": "Upanissayena saṅgahitattāti upanissayapaccayeneva kammapaccayassa saṅgahitattā.",
  "tika-abh05t5:364_1": "Sabbassapi rūpārūpāvacarakammassa balavabhāvato upanissayattābhāvo natthi, yato taṁ “garū”ti vuccati, kammakkhayakarassa pana kammassa balavabhāve vattabbameva natthīti imamatthaṁ pāḷiyā eva vibhāvetuṁ vuttaṁ “upādinnattikapañhāvārapaccanīye hi…pe…",
  "tika-abh05t5:364_2": "viññāyatī”ti.",
  "tika-abh05t5:365_0": "Vitakkattikavaṇṇanā niṭṭhitā.",
  "tika-abh05t5:366_0": "8. Dassanenapahātabbattikavaṇṇanā",
  "tika-abh05t5:367_0": "Paṭiccasamuppādavibhaṅgevicāritanayena vicāretabbanti idaṁ “na ca puthujjanānaṁ dassanena pahātuṁ sakkuṇeyyo, itaresaṁ na kenaci paccayena paccayo na hontīti sakkā vattu”ntiādinā attanā ānītaṁ amataggapathavinicchayaṁ sandhāya vuttaṁ.",
  "tika-abh05t5:367_1": "Tattha yaṁ vattabbaṁ, tampi paṭiccasamuppādaṭīkāya atthavivaraṇe vuttameva, tasmā tattha vuttanayeneva veditabbaṁ.",
  "tika-abh05t5:368_0": "Dassanenapahātabbattikavaṇṇanā niṭṭhitā.",
  "tika-abh05t5:369_0": "Paṭṭhānapakaraṇa-anuṭīkā samattā.",
  "tika-abh05t5:370_0": "Iti pañcapakaraṇamūlaṭīkāya līnatthavaṇṇanā",
  "tika-abh05t5:371_0": "Anuṭīkā samattā.",
  "tika-abh05t5:372_0": "Abhidhammassa anuṭīkā samattā."
}