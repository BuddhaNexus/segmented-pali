{
  "atk-vin02a17:0_0": "4. Pācittiyakaṇḍaṁ (bhikkhunīvibhaṅgavaṇṇanā)",
  "atk-vin02a17:1_0": "1. Lasuṇavaggo",
  "atk-vin02a17:2_0": "1. Paṭhamalasuṇasikkhāpadavaṇṇanā",
  "atk-vin02a17:3_0": "Tiṁsakānantaraṁ dhammā, chasaṭṭhisatasaṅgahā;",
  "atk-vin02a17:4_0": "Saṅgītā ye ayaṁ dāni, hoti tesampi vaṇṇanā.",
  "atk-vin02a17:5_0": "793.",
  "atk-vin02a17:5_1": "Tattha lasuṇavaggassa tāva paṭhamasikkhāpade –",
  "atk-vin02a17:5_2": "dve tayo bhaṇḍiketi dve vā tayo vā poṭṭalike;",
  "atk-vin02a17:5_3": "sampuṇṇamiñjānametaṁ adhivacanaṁ.",
  "atk-vin02a17:5_4": "Na mattaṁ jānitvāti pamāṇaṁ ajānitvā khettapālassa vārentassa bahuṁ lasuṇaṁ harāpesi.",
  "atk-vin02a17:6_0": "Aññataraṁ haṁsayoninti suvaṇṇahaṁsayoniṁ.",
  "atk-vin02a17:6_1": "So tāsaṁ ekekanti so haṁso jātissaro ahosi, atha pubbasinehena āgantvā tāsaṁ ekekaṁ pattaṁ deti, taṁ tāpanatālanacchedanakkhamaṁ suvaṇṇameva hoti.",
  "atk-vin02a17:7_0": "795.Māgadhakanti magadhesu jātaṁ.",
  "atk-vin02a17:7_1": "Magadharaṭṭhe jātalasuṇameva hi idha lasuṇanti adhippetaṁ, tampi bhaṇḍikalasuṇameva, na ekadvitimiñjakaṁ.",
  "atk-vin02a17:7_2": "Kurundiyaṁ pana jātadesaṁ avatvā “māgadhakaṁ nāma bhaṇḍikalasuṇa”nti vuttaṁ.",
  "atk-vin02a17:7_3": "Ajjhohāre ajjhohāreti ettha sace dve tayo bhaṇḍike ekatoyeva saṅkhāditvā ajjhoharati, ekaṁ pācittiyaṁ.",
  "atk-vin02a17:7_4": "Bhinditvā ekekaṁ miñjaṁ khādantiyā pana payogagaṇanāya pācittiyānīti.",
  "atk-vin02a17:8_0": "797.Palaṇḍukādīnaṁ vaṇṇena vā miñjāya vā nānattaṁ veditabbaṁ –",
  "atk-vin02a17:8_1": "vaṇṇena tāva palaṇḍuko paṇḍuvaṇṇo hoti.",
  "atk-vin02a17:8_2": "Bhañjanako lohitavaṇṇo.",
  "atk-vin02a17:8_3": "Haritako haritapaṇṇavaṇṇo.",
  "atk-vin02a17:8_4": "Miñjāya pana palaṇḍukassa ekā miñjā hoti, bhañjanakassa dve, haritakassa tisso.",
  "atk-vin02a17:8_5": "Cāpalasuṇo amiñjako, aṅkuramattameva hi tassa hoti.",
  "atk-vin02a17:8_6": "Mahāpaccariyādīsu pana “palaṇḍukassa tīṇi miñjāni, bhañjanakassa dve, haritakassa eka”nti vuttaṁ.",
  "atk-vin02a17:8_7": "Ete palaṇḍukādayo sabhāveneva vaṭṭanti.",
  "atk-vin02a17:8_8": "Sūpasampākādīsu pana māgadhakampi vaṭṭati.",
  "atk-vin02a17:8_9": "Tañhi paccamānesu muggasūpādīsu vā macchamaṁsavikatiyā vā telādīsu vā badarasāḷavādīsu vā ambilasākādīsu vā uttaribhaṅgesu vā yattha katthaci antamaso yāgubhattepi pakkhipituṁ vaṭṭati.",
  "atk-vin02a17:8_10": "Sesamettha uttānameva.",
  "atk-vin02a17:9_0": "Eḷakalomasamuṭṭhānaṁ –",
  "atk-vin02a17:9_1": "kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, ticittaṁ, tivedananti.",
  "atk-vin02a17:10_0": "Lasuṇasikkhāpadaṁ paṭhamaṁ.",
  "atk-vin02a17:11_0": "2. Dutiyasikkhāpadavaṇṇanā",
  "atk-vin02a17:12_0": "799. Dutiye –",
  "atk-vin02a17:12_1": "sambādheti paṭicchannokāse.",
  "atk-vin02a17:12_2": "Tassa vibhāgadassanatthaṁ pana “ubho upakacchakā muttakaraṇa”nti vuttaṁ.",
  "atk-vin02a17:12_3": "Ekampilomanti kattariyā vā saṇḍāsakena vā khurena vā yena kenaci ekapayogena vā nānāpayogena vā ekaṁ vā bahūni vā saṁharāpentiyā payogagaṇanāya pācittiyāni, na lomagaṇanāya.",
  "atk-vin02a17:13_0": "801.Ābādhapaccayāti kaṇḍukacchuādiābādhapaccayā saṁharāpentiyā anāpatti.",
  "atk-vin02a17:13_1": "Sesaṁ uttānameva.",
  "atk-vin02a17:13_2": "Catusamuṭṭhānaṁ –",
  "atk-vin02a17:13_3": "kāyato kāyavācato kāyacittato kāyavācācittato ca samuṭṭhāti, kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a17:14_0": "Dutiyasikkhāpadaṁ.",
  "atk-vin02a17:15_0": "3. Tatiyasikkhāpadavaṇṇanā",
  "atk-vin02a17:16_0": "803-4. Tatiye –",
  "atk-vin02a17:16_1": "talaghātaketi muttakaraṇatalaghātane.",
  "atk-vin02a17:16_2": "Antamaso uppalapattenāpīti ettha pattaṁ tāva mahantaṁ, kesarenāpi pahāraṁ dentiyā āpattiyeva.",
  "atk-vin02a17:17_0": "805.Ābādhapaccayāti gaṇḍaṁ vā vaṇaṁ vā paharituṁ vaṭṭati.",
  "atk-vin02a17:17_1": "Sesaṁ uttānameva.",
  "atk-vin02a17:17_2": "Paṭhamapārājikasamuṭṭhānaṁ –",
  "atk-vin02a17:17_3": "kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, akusalacittaṁ, tivedananti.",
  "atk-vin02a17:18_0": "Tatiyasikkhāpadaṁ.",
  "atk-vin02a17:19_0": "4. Catutthasikkhāpadavaṇṇanā",
  "atk-vin02a17:20_0": "806.",
  "atk-vin02a17:20_1": "Catutthe –",
  "atk-vin02a17:20_2": "purāṇarājorodhāti purāṇe gihibhāve rañño orodhā.",
  "atk-vin02a17:20_3": "Cirāciraṁ gacchatīti cirena cirena gacchati.",
  "atk-vin02a17:20_4": "Dhārethāti sakkotha.",
  "atk-vin02a17:20_5": "Kassidaṁ kammanti vutte anārocitepi etā mayi āsaṅkaṁ karissantīti maññamānā evamāha –",
  "atk-vin02a17:20_6": "“mayhidaṁ kamma”nti.",
  "atk-vin02a17:21_0": "807.Jatumaṭṭhaketi jatunā kate maṭṭhadaṇḍake.",
  "atk-vin02a17:21_1": "Vatthuvasenevetaṁ vuttaṁ, yaṁkiñci pana daṇḍakaṁ pavesentiyā āpattiyeva. Tenāha –",
  "atk-vin02a17:21_2": "“antamaso uppalapattampi muttakaraṇaṁ pavesetī”ti.",
  "atk-vin02a17:21_3": "Etampi ca atimahantaṁ, kesaramattampi pana pavesentiyā āpatti eva.",
  "atk-vin02a17:21_4": "Sesaṁ uttānameva.",
  "atk-vin02a17:21_5": "Samuṭṭhānādīni talaghātake vuttasadisānevāti.",
  "atk-vin02a17:22_0": "Catutthasikkhāpadaṁ.",
  "atk-vin02a17:23_0": "5. Pañcamasikkhāpadavaṇṇanā",
  "atk-vin02a17:24_0": "810. Pañcame – atigambhīraṁ udakasuddhikaṁ ādiyantīti atianto pavesetvā udakena dhovanaṁ kurumānā.",
  "atk-vin02a17:25_0": "812.Kesaggamattampi atikkāmetīti vitthārato tatiyaṁ vā catutthaṁ vā aṅgulaṁ gambhīrato dvinnaṁ pabbānaṁ upari kesaggamattampi pavesentiyā pācittiyanti attho.",
  "atk-vin02a17:25_1": "Vuttañhetaṁ mahāpaccariyaṁ –",
  "atk-vin02a17:25_2": "“ekissā aṅguliyā tīṇi pabbāni ādātuṁ na labhati, tiṇṇaṁ vā catunnaṁ vā ekekampi pabbaṁ ādātuṁ na labhatī”ti.",
  "atk-vin02a17:25_3": "Sesaṁ uttānameva.",
  "atk-vin02a17:25_4": "Samuṭṭhānādīnipi talaghātake vuttasadisānevāti.",
  "atk-vin02a17:26_0": "Pañcamasikkhāpadaṁ.",
  "atk-vin02a17:27_0": "6. Chaṭṭhasikkhāpadavaṇṇanā",
  "atk-vin02a17:28_0": "815. Chaṭṭhe –",
  "atk-vin02a17:28_1": "bhattavissagganti bhattakiccaṁ.",
  "atk-vin02a17:28_2": "Pānīyena ca vidhūpanena ca upatiṭṭhitvāti ekena hatthena pānīyathālakaṁ ekena bījaniṁ gahetvā bījamānā samīpe ṭhatvāti attho.",
  "atk-vin02a17:28_3": "Accāvadatīti pubbepi tumhe evaṁ bhuñjatha, ahaṁ evaṁ upaṭṭhānaṁ karomī”ti pabbajitacārittaṁ atikkamitvā gehassitakathaṁ kathetīti attho.",
  "atk-vin02a17:29_0": "817.Yaṁkiñci pānīyanti suddhaudakaṁ vā hotu, takkadadhimatthurasakhīrādīnaṁ vā aññataraṁ.",
  "atk-vin02a17:29_1": "Yā kāci bījanīti antamaso cīvarakaṇṇopi.",
  "atk-vin02a17:29_2": "Hatthapāse tiṭṭhati āpatti pācittiyassāti idha ṭhānapaccayāva pācittiyaṁ vuttaṁ.",
  "atk-vin02a17:29_3": "Pahārapaccayā pana khandhake dukkaṭaṁ paññattaṁ.",
  "atk-vin02a17:30_0": "819.Deti dāpetīti pānīyaṁ vā sūpādiṁ vā imaṁ pivatha, iminā bhuñjathāti deti;",
  "atk-vin02a17:30_1": "tālavaṇṭaṁ iminā bījantā bhuñjathāti deti;",
  "atk-vin02a17:30_2": "aññena vā ubhayampi dāpeti, anāpatti.",
  "atk-vin02a17:30_3": "Anupasampannaṁ āṇāpetīti upatiṭṭhanatthaṁ sāmaṇeriṁ āṇāpeti, anāpatti.",
  "atk-vin02a17:30_4": "Sesaṁ uttānameva.",
  "atk-vin02a17:31_0": "Eḷakalomasamuṭṭhānaṁ –",
  "atk-vin02a17:31_1": "kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, ticittaṁ, tivedananti.",
  "atk-vin02a17:32_0": "Chaṭṭhasikkhāpadaṁ.",
  "atk-vin02a17:33_0": "7. Sattamasikkhāpadavaṇṇanā",
  "atk-vin02a17:34_0": "822. Sattame –",
  "atk-vin02a17:34_1": "bhuñjissāmīti paṭiggaṇhāti āpatti dukkaṭassāti idaṁ payogadukkaṭaṁ nāma, tasmā na kevalaṁ paṭiggahaṇeyeva hoti, paṭiggaṇhitvā pana araññato āharaṇepi sukkhāpanepi vaddalidivase bhajjanatthāya uddhanasajjanepi kapallasajjanepi dabbisajjanepi dārūni ādāya aggikaraṇepi kapallamhi dhaññapakkhipanepi dabbiyā saṅghaṭṭanesupi koṭṭanatthaṁ udukkhalamusalādisajjanesupi koṭṭanapapphoṭanadhovanādīsupi yāva mukhe ṭhapetvā ajjhoharaṇatthaṁ dantehi saṅkhādati, tāva sabbapayogesu dukkaṭāni, ajjhoharaṇakāle pana ajjhoharaṇagaṇanāya pācittiyāni.",
  "atk-vin02a17:34_2": "Ettha ca viññatti ceva bhojanañca pamāṇaṁ.",
  "atk-vin02a17:34_3": "Tasmā sayaṁ viññāpetvā aññāya bhajjanakoṭṭanapacanāni kārāpetvā bhuñjantiyāpi āpatti.",
  "atk-vin02a17:34_4": "Aññāya viññāpetvā sayaṁ bhajjanādīni katvā bhuñjantiyāpi āpatti.",
  "atk-vin02a17:34_5": "Mahāpaccariyaṁ pana vuttaṁ –",
  "atk-vin02a17:34_6": "“idaṁ āmakadhaññaṁ nāma mātarampi viññāpetvā bhuñjantiyā pācittiyameva, aviññattiyā laddhaṁ sayaṁ bhajjanādīni katvā vā kārāpetvā vā bhuñjantiyā dukkaṭaṁ.",
  "atk-vin02a17:34_7": "Aññāya viññattiyā laddhaṁ sayaṁ vā bhajjanādīni katvā tāya vā kārāpetvā aññāya vā kārāpetvā bhuñjantiyāpi dukkaṭamevā”ti.",
  "atk-vin02a17:34_8": "Punapi vuttaṁ “aññāya viññattiyā laddhaṁ, sayaṁ bhajjanādīni katvā bhuñjantiyā pācittiyameva.",
  "atk-vin02a17:34_9": "Bhajjanādīni kārāpetvā bhuñjantiyā pana dukkaṭa”nti.",
  "atk-vin02a17:34_10": "Taṁ pubbāparaviruddhaṁ hoti, na hi bhajjanādīnaṁ karaṇe vā kārāpane vā viseso atthi.",
  "atk-vin02a17:34_11": "Mahāaṭṭhakathāyaṁ pana “aññāya viññattaṁ bhuñjantiyā dukkaṭa”nti avisesena vuttaṁ.",
  "atk-vin02a17:35_0": "823.Ābādhapaccayāti sedakammādīnaṁ atthāya dhaññaviññattiyā anāpatti.",
  "atk-vin02a17:35_1": "“Aviññattiyā labbhamānaṁ pana navakammatthāya sampaṭicchituṁ vaṭṭatī”ti mahāpaccariyaṁ vuttaṁ.",
  "atk-vin02a17:35_2": "Aparaṇṇaṁ viññāpetīti ṭhapetvā satta dhaññāni muggamāsādiṁ vā lābukumbhaṇḍādiṁ vā aññaṁ yaṁkiñci ñātakapavāritaṭṭhāne viññāpentiyā anāpatti.",
  "atk-vin02a17:35_3": "Āmakadhaññaṁ pana ñātakapavāritaṭṭhāne na vaṭṭati.",
  "atk-vin02a17:35_4": "Sesaṁ uttānameva.",
  "atk-vin02a17:36_0": "Catusamuṭṭhānaṁ –",
  "atk-vin02a17:36_1": "kāyato kāyavācato kāyacittato kāyavācācittato ca samuṭṭhāti, kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a17:37_0": "Sattamasikkhāpadaṁ.",
  "atk-vin02a17:38_0": "8. Aṭṭhamasikkhāpadavaṇṇanā",
  "atk-vin02a17:39_0": "824. Aṭṭhame –",
  "atk-vin02a17:39_1": "nibbiṭṭho rājabhaṭo rañño bhati keṇi etenāti nibbiṭṭharājabhaṭo, ekaṁ ṭhānantaraṁ keṇiyā gahetvā tato laddhaudayoti attho.",
  "atk-vin02a17:39_2": "Taññeva bhaṭapathaṁ yācissāmīti rañño keṇiṁ datvā puna taṁyeva ṭhānantaraṁ yācissāmīti cintento.",
  "atk-vin02a17:39_3": "Paribhāsīti tā bhikkhuniyo “mā puna evaṁ karitthā”ti santajjesi.",
  "atk-vin02a17:40_0": "826.Sayaṁ chaḍḍetīti cattāripi vatthūni ekapayogena chaḍḍentiyā ekāva āpatti, pāṭekkaṁ chaḍḍentiyā vatthugaṇanāya āpattiyo.",
  "atk-vin02a17:40_1": "Āṇattiyampi eseva nayo.",
  "atk-vin02a17:40_2": "Dantakaṭṭhachaḍḍanepi bhikkhuniyā pācittiyameva.",
  "atk-vin02a17:40_3": "Bhikkhussa sabbattha dukkaṭaṁ.",
  "atk-vin02a17:40_4": "Sesaṁ uttānameva.",
  "atk-vin02a17:41_0": "Chasamuṭṭhānaṁ –",
  "atk-vin02a17:41_1": "kiriyākiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a17:42_0": "Aṭṭhamasikkhāpadaṁ.",
  "atk-vin02a17:43_0": "9. Navamasikkhāpadavaṇṇanā",
  "atk-vin02a17:44_0": "830-2. Navame –",
  "atk-vin02a17:44_1": "yaṁ manussānaṁ upabhogaparibhogaṁ ropimanti khettaṁ vā hotu nāḷikerādiārāmo vā, yattha katthaci ropimaharitaṭṭhāne etāni vatthūni chaḍḍentiyā purimanayeneva āpattibhedo veditabbo.",
  "atk-vin02a17:44_2": "Khette vā ārāme vā nisīditvā bhuñjamānā ucchuādīni vā khādantī;",
  "atk-vin02a17:44_3": "gacchamānā ucchiṭṭhodakacalakādīni haritaṭṭhāne chaḍḍeti, antamaso udakaṁ pivitvā matthakacchinnanāḷikerampi chaḍḍeti, pācittiyameva.",
  "atk-vin02a17:44_4": "Bhikkhuno dukkaṭaṁ.",
  "atk-vin02a17:44_5": "Kasitaṭṭhāne pana nikkhittabīje yāva aṅkuraṁ na uṭṭhahati, tāva sabbesaṁ dukkaṭaṁ.",
  "atk-vin02a17:44_6": "Anikkhittabījesu khettakoṇādīsu vā asañjātaropimesu khettamariyādādīsu vā chaḍḍetuṁ vaṭṭati.",
  "atk-vin02a17:44_7": "Manussānaṁ kacavarachaḍḍanaṭṭhānepi vaṭṭati.",
  "atk-vin02a17:44_8": "Chaḍḍitakhetteti manussesu sassaṁ uddharitvā gatesu chaḍḍitakhettaṁ nāma hoti, tattha vaṭṭati.",
  "atk-vin02a17:44_9": "Yattha pana lāyitampi pubbaṇṇādi puna uṭṭhahissatīti rakkhanti, tattha yathāvatthukameva.",
  "atk-vin02a17:44_10": "Sesaṁ uttānameva.",
  "atk-vin02a17:44_11": "Chasamuṭṭhānaṁ –",
  "atk-vin02a17:44_12": "kiriyākiriyaṁ…pe…",
  "atk-vin02a17:44_13": "tivedananti.",
  "atk-vin02a17:45_0": "Navamasikkhāpadaṁ.",
  "atk-vin02a17:46_0": "10. Dasamasikkhāpadavaṇṇanā",
  "atk-vin02a17:47_0": "835. Dasame –",
  "atk-vin02a17:47_1": "yaṁkiñci naccanti naṭādayo vā naccantu soṇḍā vā, antamaso morasuvamakkaṭādayopi, sabbampetaṁ naccameva.",
  "atk-vin02a17:47_2": "Yaṁkiñci gītanti yaṁkiñci naṭādīnaṁ vā gītaṁ hotu, ariyānaṁ parinibbānakāle ratanattayaguṇūpasaṁhitaṁ sādhukīḷitagītaṁ vā asaṁyatabhikkhūnaṁ dhammabhāṇakagītaṁ vā, sabbampetaṁ gītameva.",
  "atk-vin02a17:47_3": "Yaṁkiñci vāditanti tantibaddhādivādanīyabhaṇḍavāditaṁ vā hotu, kuṭabherivāditaṁ vā, antamaso udakabherivāditampi, sabbampetaṁ vāditameva.",
  "atk-vin02a17:48_0": "836.Dassanāya gacchati āpatti dukkaṭassāti padavāragaṇanāya āpatti dukkaṭassa.",
  "atk-vin02a17:48_1": "Yattha ṭhitā passati vā suṇāti vāti ekapayogena olokentī passati, tesaṁyeva gītavāditaṁ suṇāti, ekameva pācittiyaṁ.",
  "atk-vin02a17:48_2": "Sace pana ekaṁ disaṁ oloketvā naccaṁ passati, puna aññato oloketvā gāyante passati aññato vādente, pāṭekkā āpattiyo.",
  "atk-vin02a17:48_3": "Bhikkhunī sayampi naccituṁ vā gāyituṁ vā vādituṁ vā na labhati, aññe “nacca, gāya, vādehī”ti vattumpi na labhati.",
  "atk-vin02a17:48_4": "“Cetiyassa upahāraṁ detha, upāsakā”ti vattumpi “tumhākaṁ cetiyassa upaṭṭhānaṁ karomā”ti vutte “sādhū”ti sampaṭicchitumpi na labhati.",
  "atk-vin02a17:48_5": "Sabbattha pācittiyanti sabbaaṭṭhakathāsu vuttaṁ.",
  "atk-vin02a17:48_6": "Bhikkhuno dukkaṭaṁ.",
  "atk-vin02a17:48_7": "“Tumhākaṁ cetiyassa upaṭṭhānaṁ karomā”ti vutte pana “upaṭṭhānakaraṇaṁ nāma sundara”nti vattuṁ vaṭṭati.",
  "atk-vin02a17:49_0": "837.Ārāme ṭhitāti ārāme ṭhatvā antarārāme vā bahiārāme vā naccādīni passati vā suṇāti vā, anāpatti.",
  "atk-vin02a17:49_1": "Sati karaṇīyeti salākabhattādīnaṁ vā atthāya aññena vā kenaci karaṇīyena gantvā gataṭṭhāne passati vā suṇāti vā, anāpatti.",
  "atk-vin02a17:49_2": "Āpadāsūti tādisena upaddavena upaddutā samajjaṭṭhānaṁ pavisati, evaṁ pavisitvā passantiyā vā suṇantiyā vā anāpatti.",
  "atk-vin02a17:49_3": "Sesaṁ uttānameva.",
  "atk-vin02a17:50_0": "Eḷakalomasamuṭṭhānaṁ –",
  "atk-vin02a17:50_1": "kiriyaṁ, nosaññāvimokkhaṁ, acittakaṁ, lokavajjaṁ, kāyakammaṁ, akusalacittaṁ, tivedananti.",
  "atk-vin02a17:51_0": "Dasamasikkhāpadaṁ.",
  "atk-vin02a17:52_0": "Lasuṇavaggo paṭhamo.",
  "atk-vin02a17:53_0": "2. Andhakāravaggo",
  "atk-vin02a17:54_0": "1. Paṭhamasikkhāpadavaṇṇanā",
  "atk-vin02a17:55_0": "839.",
  "atk-vin02a17:55_1": "Andhakāravaggassa paṭhamasikkhāpade –",
  "atk-vin02a17:55_2": "appadīpeti padīpacandasūriyaaggīsu ekenāpi anobhāsite.",
  "atk-vin02a17:55_3": "Tenevassa padabhājane “anāloke”ti vuttaṁ.",
  "atk-vin02a17:55_4": "Sallapeyya vāti gehassitakathaṁ katheyya.",
  "atk-vin02a17:56_0": "841.Arahopekkhā aññavihitāti na rahoassādāpekkhā rahoassādato aññavihitāva hutvā ñātiṁ vā pucchati, dāne vā pūjāya vā manteti.",
  "atk-vin02a17:56_1": "Sesaṁ uttānameva.",
  "atk-vin02a17:56_2": "Theyyasatthasamuṭṭhānaṁ –",
  "atk-vin02a17:56_3": "kāyacittato kāyavācācittato ca samuṭṭhāti, kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dvivedananti.",
  "atk-vin02a17:57_0": "Paṭhamasikkhāpadaṁ.",
  "atk-vin02a17:58_0": "2. Dutiyasikkhāpadavaṇṇanā",
  "atk-vin02a17:59_0": "842. Dutiye – paṭicchanne okāseti idameva nānaṁ. Sesaṁ sabbaṁ purimasadisamevāti.",
  "atk-vin02a17:60_0": "Dutiyasikkhāpadaṁ.",
  "atk-vin02a17:61_0": "3. Tatiyasikkhāpadavaṇṇanā",
  "atk-vin02a17:62_0": "846. Tatiye – ajjhokāseti nānaṁ, sesaṁ sabbaṁ tādisamevāti.",
  "atk-vin02a17:63_0": "Tatiyasikkhāpadaṁ.",
  "atk-vin02a17:64_0": "4. Catutthasikkhāpadavaṇṇanā",
  "atk-vin02a17:65_0": "850-3.",
  "atk-vin02a17:65_1": "Catutthe –",
  "atk-vin02a17:65_2": "nikaṇṇikanti kaṇṇamūlaṁ vuccati;",
  "atk-vin02a17:65_3": "kaṇṇamūle jappeyyāti vuttaṁ hoti.",
  "atk-vin02a17:65_4": "Sati karaṇīyeti salākabhattādīnaṁ āharaṇatthāya vihāre vā dunnikkhittaṁ paṭisāmanatthāya.",
  "atk-vin02a17:65_5": "Sesaṁ uttānameva.",
  "atk-vin02a17:65_6": "Samuṭṭhānādīni purimasadisānevāti.",
  "atk-vin02a17:66_0": "Catutthasikkhāpadaṁ.",
  "atk-vin02a17:67_0": "5. Pañcamasikkhāpadavaṇṇanā",
  "atk-vin02a17:68_0": "854. Pañcame –",
  "atk-vin02a17:68_1": "gharaṁ sodhentāti tesaṁ kira etadahosi –",
  "atk-vin02a17:68_2": "“theriyā koci kāyikavācasiko vītikkamo na dissati, gharampi tāva sodhemā”ti, tato gharaṁ sodhentā naṁ addasaṁsu.",
  "atk-vin02a17:69_0": "856.Anovassakaṁ atikkāmentiyāti paṭhamaṁ pādaṁ atikkāmentiyā dukkaṭaṁ, dutiyaṁ atikkāmentiyā pācittiyaṁ, upacārātikkame eseva nayo.",
  "atk-vin02a17:70_0": "858.Gilānāyāti yā tādisena gelaññena āpucchituṁ na sakkoti.",
  "atk-vin02a17:70_1": "Āpadāsūti ghare aggi vā uṭṭhito hoti, corā vā;",
  "atk-vin02a17:70_2": "evarūpe upaddave anāpucchā pakkamati, anāpatti.",
  "atk-vin02a17:70_3": "Sesamettha uttānameva.",
  "atk-vin02a17:71_0": "Kathinasamuṭṭhānaṁ –",
  "atk-vin02a17:71_1": "kāyavācato kāyavācācittato ca samuṭṭhāti, kiriyākiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a17:72_0": "Pañcamasikkhāpadaṁ.",
  "atk-vin02a17:73_0": "6. Chaṭṭhasikkhāpadavaṇṇanā",
  "atk-vin02a17:74_0": "860. Chaṭṭhe –",
  "atk-vin02a17:74_1": "abhinisīdeyyāti nisīdeyya.",
  "atk-vin02a17:74_2": "Nisīditvā gacchantiyā ekā āpatti, anisīditvā nipajjitvā gacchantiyā ekā, nisīditvā nipajjitvā gacchantiyā dve.",
  "atk-vin02a17:75_0": "863.Dhuvapaññatteti bhikkhunīnaṁ atthāya niccapaññatte.",
  "atk-vin02a17:75_1": "Sesaṁ uttānameva.",
  "atk-vin02a17:75_2": "Kathinasamuṭṭhānaṁ…pe…",
  "atk-vin02a17:75_3": "tivedananti.",
  "atk-vin02a17:76_0": "Chaṭṭhasikkhāpadaṁ.",
  "atk-vin02a17:77_0": "7. Sattamasikkhāpadavaṇṇanā",
  "atk-vin02a17:78_0": "864. Sattamepi – sabbaṁ chaṭṭhe vuttanayeneva veditabbaṁ.",
  "atk-vin02a17:79_0": "Sattamasikkhāpadaṁ.",
  "atk-vin02a17:80_0": "8. Aṭṭhamasikkhāpadavaṇṇanā",
  "atk-vin02a17:81_0": "869. Aṭṭhame –",
  "atk-vin02a17:81_1": "sabbaṁ uttānameva.",
  "atk-vin02a17:81_2": "Tisamuṭṭhānaṁ –",
  "atk-vin02a17:81_3": "kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ akusalacittaṁ, dukkhavedananti.",
  "atk-vin02a17:82_0": "Aṭṭhamasikkhāpadaṁ.",
  "atk-vin02a17:83_0": "9. Navamasikkhāpadavaṇṇanā",
  "atk-vin02a17:84_0": "875. Navame –",
  "atk-vin02a17:84_1": "abhisapeyyāti sapathaṁ kareyya.",
  "atk-vin02a17:84_2": "Nirayena abhisapati nāma “niraye nibbattāmi, avīcimhi nibbattāmi, niraye nibbattatu, avīcimhi nibbattatū”ti evamādinā nayena akkosati.",
  "atk-vin02a17:84_3": "Brahmacariyena abhisapati nāma “gihinī homi, odātavatthā homi, paribbājikā homi, itarā vā edisā hotū”ti evamādinā nayena akkosati;",
  "atk-vin02a17:84_4": "vācāya vācāya pācittiyaṁ.",
  "atk-vin02a17:84_5": "Ṭhapetvā pana nirayañca brahmacariyañca “sunakhī sūkarī kāṇā kuṇī”tiādinā nayena akkosantiyā vācāya vācāya dukkaṭaṁ.",
  "atk-vin02a17:85_0": "878.Atthapurekkhārāyāti aṭṭhakathaṁ kathentiyā.",
  "atk-vin02a17:85_1": "Dhammapurekkhārāyāti pāḷiṁ vācentiyā.",
  "atk-vin02a17:85_2": "Anusāsanipurekkhārāyāti “idānipi tvaṁ edisā, sādhu viramassu, no ce viramasi, addhā puna evarūpāni kammāni katvā niraye uppajjissasi, tiracchānayoniyā uppajjissasī”ti evaṁ anusāsaniyaṁ ṭhatvā vadantiyā anāpatti.",
  "atk-vin02a17:85_3": "Sesaṁ uttānameva.",
  "atk-vin02a17:86_0": "Tisamuṭṭhānaṁ –",
  "atk-vin02a17:86_1": "kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "atk-vin02a17:87_0": "Navamasikkhāpadaṁ.",
  "atk-vin02a17:88_0": "10. Dasamasikkhāpadavaṇṇanā",
  "atk-vin02a17:89_0": "879. Dasame –",
  "atk-vin02a17:89_1": "sabbaṁ uttānameva.",
  "atk-vin02a17:89_2": "Dhuranikkhepasamuṭṭhānaṁ –",
  "atk-vin02a17:89_3": "kāyavācācittato samuṭṭhāti, kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalakammaṁ, dukkhavedananti.",
  "atk-vin02a17:90_0": "Dasamasikkhāpadaṁ.",
  "atk-vin02a17:91_0": "Andhakāravaggo dutiyo.",
  "atk-vin02a17:92_0": "3. Naggavaggo",
  "atk-vin02a17:93_0": "1. Paṭhamasikkhāpadavaṇṇanā",
  "atk-vin02a17:94_0": "883-6.",
  "atk-vin02a17:94_1": "Naggavaggassa paṭhamasikkhāpade –",
  "atk-vin02a17:94_2": "brahmacariyaṁ ciṇṇenāti brahmacariyena ciṇṇena;",
  "atk-vin02a17:94_3": "atha vā brahmacariyassa caraṇenāti;",
  "atk-vin02a17:94_4": "evaṁ karaṇatthe vā sāmiatthe vā upayogavacanaṁ veditabbaṁ.",
  "atk-vin02a17:94_5": "Acchinnacīvarikāyāti idaṁ udakasāṭikaṁ sandhāya vuttaṁ, na aññaṁ cīvaraṁ.",
  "atk-vin02a17:94_6": "Tasmā udakasāṭikāya acchinnāya vā naṭṭhāya vā naggāya nhāyantiyā anāpatti.",
  "atk-vin02a17:94_7": "Sacepi udakasāṭikacīvaraṁ mahagghaṁ hoti, na sakkā nivāsetvā bahi gantuṁ, evampi naggāya nhāyituṁ vaṭṭati.",
  "atk-vin02a17:94_8": "Sesamettha uttānameva.",
  "atk-vin02a17:95_0": "Eḷakalomasamuṭṭhānaṁ –",
  "atk-vin02a17:95_1": "kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, ticittaṁ, tivedananti.",
  "atk-vin02a17:96_0": "Paṭhamasikkhāpadaṁ.",
  "atk-vin02a17:97_0": "2. Dutiyasikkhāpadavaṇṇanā",
  "atk-vin02a17:98_0": "887. Dutiye –",
  "atk-vin02a17:98_1": "sabbaṁ uttānameva.",
  "atk-vin02a17:98_2": "Chasamuṭṭhānaṁ –",
  "atk-vin02a17:98_3": "kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a17:99_0": "Dutiyasikkhāpadaṁ.",
  "atk-vin02a17:100_0": "3. Tatiyasikkhāpadavaṇṇanā",
  "atk-vin02a17:101_0": "893-4. Tatiye –",
  "atk-vin02a17:101_1": "anantarāyikinīti dasasu antarāyesu ekenapi antarāyena anantarāyā.",
  "atk-vin02a17:101_2": "Dhuraṁ nikkhittamatteti dhuraṁ nikkhipitvā sacepi pacchā sibbati, āpattiyevāti attho.",
  "atk-vin02a17:101_3": "Sesaṁ uttānameva.",
  "atk-vin02a17:102_0": "Dhuranikkhepasamuṭṭhānaṁ –",
  "atk-vin02a17:102_1": "akiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "atk-vin02a17:103_0": "Tatiyasikkhāpadaṁ.",
  "atk-vin02a17:104_0": "4. Catutthasikkhāpadavaṇṇanā",
  "atk-vin02a17:105_0": "898-9.",
  "atk-vin02a17:105_1": "Catutthe –",
  "atk-vin02a17:105_2": "pañca ahāni pañcāhaṁ, pañcāhameva pañcāhikaṁ.",
  "atk-vin02a17:105_3": "Saṅghāṭīnaṁ cāro saṅghāṭicāro;",
  "atk-vin02a17:105_4": "paribhogavasena vā otāpanavasena vā saṅghaṭitaṭṭhena saṅghāṭīti laddhanāmānaṁ pañcannaṁ cīvarānaṁ parivattananti attho.",
  "atk-vin02a17:105_5": "Tasmāyeva padabhājane “pañcamaṁ divasaṁ pañca cīvarānī”tiādimāha.",
  "atk-vin02a17:105_6": "Āpatti pācittiyassāti ettha ca ekasmiṁ cīvare ekā āpatti;",
  "atk-vin02a17:105_7": "pañcasu pañca.",
  "atk-vin02a17:106_0": "900.Āpadāsūti mahagghaṁ cīvaraṁ, na sakkā hoti corabhayādīsu paribhuñjituṁ;",
  "atk-vin02a17:106_1": "evarūpe upaddave anāpatti.",
  "atk-vin02a17:106_2": "Sesaṁ uttānameva.",
  "atk-vin02a17:106_3": "Kathinasamuṭṭhānaṁ –",
  "atk-vin02a17:106_4": "akiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a17:107_0": "Catutthasikkhāpadaṁ.",
  "atk-vin02a17:108_0": "5. Pañcamasikkhāpadavaṇṇanā",
  "atk-vin02a17:109_0": "903. Pañcame –",
  "atk-vin02a17:109_1": "cīvarasaṅkamanīyanti saṅkametabbaṁ cīvaraṁ;",
  "atk-vin02a17:109_2": "aññissā santakaṁ anāpucchā gahitaṁ puna paṭidātabbacīvaranti attho.",
  "atk-vin02a17:110_0": "906.Āpadāsūti sace apārutaṁ vā anivatthaṁ vā corā haranti, evarūpāsu āpadāsu dhārentiyā anāpatti.",
  "atk-vin02a17:110_1": "Sesaṁ uttānameva.",
  "atk-vin02a17:110_2": "Kathinasamuṭṭhānaṁ –",
  "atk-vin02a17:110_3": "kiriyākiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a17:111_0": "Pañcamasikkhāpadaṁ.",
  "atk-vin02a17:112_0": "6. Chaṭṭhasikkhāpadavaṇṇanā",
  "atk-vin02a17:113_0": "909-10. Chaṭṭhe –",
  "atk-vin02a17:113_1": "aññaṁ parikkhāranti yaṁkiñci thālakādīnaṁ vā sappitelādīnaṁ vā aññataraṁ.",
  "atk-vin02a17:113_2": "Ānisaṁsanti “kittakaṁ agghanakaṁ dātukāmatthā”ti pucchati, “ettakaṁ nāmā”ti vadanti, “āgametha tāva, idāni vatthaṁ mahagghaṁ, katipāhena kappāse āgate samagghaṁ bhavissatī”ti evaṁ vatvā nivārentiyā anāpatti.",
  "atk-vin02a17:113_3": "Sesaṁ uttānameva.",
  "atk-vin02a17:114_0": "Tisamuṭṭhānaṁ –",
  "atk-vin02a17:114_1": "kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, tivedananti.",
  "atk-vin02a17:115_0": "Chaṭṭhasikkhāpadaṁ.",
  "atk-vin02a17:116_0": "7. Sattamasikkhāpadavaṇṇanā",
  "atk-vin02a17:117_0": "911. Sattame –",
  "atk-vin02a17:117_1": "pakkamiṁsūti aññāsampi āgamanaṁ āgamentī “addhā amhākampi āgamessatī”ti tattha tattha agamaṁsu.",
  "atk-vin02a17:117_2": "Paṭibāheyyāti paṭisedheyya.",
  "atk-vin02a17:118_0": "915.Ānisaṁsanti “ekissā ekaṁ sāṭakaṁ nappahoti, āgametha tāva, katipāhena uppajjissati, tato bhājessāmī”ti evaṁ ānisaṁsaṁ dassetvā paṭibāhantiyā anāpatti.",
  "atk-vin02a17:118_1": "Sesaṁ uttānameva.",
  "atk-vin02a17:119_0": "Tisamuṭṭhānaṁ –",
  "atk-vin02a17:119_1": "kiriyaṁ, saññāvimokkhaṁ, sacittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a17:120_0": "Sattamasikkhāpadaṁ.",
  "atk-vin02a17:121_0": "8. Aṭṭhamasikkhāpadavaṇṇanā",
  "atk-vin02a17:122_0": "916-8. Aṭṭhame –",
  "atk-vin02a17:122_1": "naṭā nāma ye nāṭakaṁ nāṭenti.",
  "atk-vin02a17:122_2": "Naṭakā nāma ye naccanti.",
  "atk-vin02a17:122_3": "Laṅghakā nāma ye vaṁsavarattādīsu laṅghanakammaṁ karonti.",
  "atk-vin02a17:122_4": "Sokajjhāyikā nāma māyākārā.",
  "atk-vin02a17:122_5": "Kumbhathūṇikā nāma ghaṭakena kīḷanakā;",
  "atk-vin02a17:122_6": "bimbisakavādakātipi vadanti.",
  "atk-vin02a17:122_7": "Deti āpatti pācittiyassāti ettha cīvaragaṇanāya āpattiyo veditabbā.",
  "atk-vin02a17:122_8": "Sesaṁ uttānameva.",
  "atk-vin02a17:123_0": "Chasamuṭṭhānaṁ –",
  "atk-vin02a17:123_1": "kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a17:124_0": "Aṭṭhamasikkhāpadaṁ.",
  "atk-vin02a17:125_0": "9. Navamasikkhāpadavaṇṇanā",
  "atk-vin02a17:126_0": "921-4. Navame –",
  "atk-vin02a17:126_1": "dubbalacīvarapaccāsāyāti dubbalāya cīvarapaccāsāya.",
  "atk-vin02a17:126_2": "Ānisaṁsanti kiñcāpi “na mayaṁ ayye sakkomā”ti vadanti, “idāni pana tesaṁ kappāso āgamissati, saddho pasanno puriso āgamissati, addhā dassatī”ti evaṁ ānisaṁsaṁ dassetvā nivārentiyā anāpatti.",
  "atk-vin02a17:126_3": "Sesaṁ uttānameva.",
  "atk-vin02a17:127_0": "Tisamuṭṭhānaṁ –",
  "atk-vin02a17:127_1": "kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, tivedananti.",
  "atk-vin02a17:128_0": "Navamasikkhāpadaṁ.",
  "atk-vin02a17:129_0": "10. Dasamasikkhāpadavaṇṇanā",
  "atk-vin02a17:130_0": "927. Dasame –",
  "atk-vin02a17:130_1": "kathinuddhāraṁ na dassantīti kīdiso kathinuddhāro dātabbo, kīdiso na dātabboti?",
  "atk-vin02a17:130_2": "Yassa atthāramūlako ānisaṁso mahā, ubbhāramūlako appo, evarūpo na dātabbo.",
  "atk-vin02a17:130_3": "Yassa pana atthāramūlako ānisaṁso appo, ubbhāramūlako mahā, evarūpo dātabbo.",
  "atk-vin02a17:130_4": "Samānisaṁsopi saddhāparipālanatthaṁ dātabbova.",
  "atk-vin02a17:131_0": "931.Ānisaṁsanti bhikkhunisaṅgho jiṇṇacīvaro, kathinānisaṁsamūlako mahālābhoti evarūpaṁ ānisaṁsaṁ dassetvā paṭibāhantiyā anāpatti.",
  "atk-vin02a17:131_1": "Sesaṁ uttānameva.",
  "atk-vin02a17:132_0": "Tisamuṭṭhānaṁ –",
  "atk-vin02a17:132_1": "kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, tivedananti.",
  "atk-vin02a17:133_0": "Dasamasikkhāpadaṁ.",
  "atk-vin02a17:134_0": "Naggavaggo tatiyo.",
  "atk-vin02a17:135_0": "4. Tuvaṭṭavaggo",
  "atk-vin02a17:136_0": "1. Paṭhamasikkhāpadavaṇṇanā",
  "atk-vin02a17:137_0": "933.",
  "atk-vin02a17:137_1": "Tuvaṭṭavaggassa paṭhamasikkhāpade –",
  "atk-vin02a17:137_2": "tuvaṭṭeyyunti nipajjeyyuṁ.",
  "atk-vin02a17:137_3": "Sesaṁ uttānameva.",
  "atk-vin02a17:137_4": "Eḷakalomasamuṭṭhānaṁ –",
  "atk-vin02a17:137_5": "kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, ticittaṁ, tivedananti.",
  "atk-vin02a17:138_0": "Paṭhamasikkhāpadaṁ.",
  "atk-vin02a17:139_0": "2. Dutiyasikkhāpadavaṇṇanā",
  "atk-vin02a17:140_0": "937. Dutiye –",
  "atk-vin02a17:140_1": "ekaṁ attharaṇañceva pāvuraṇañca etāsanti ekattharaṇapāvuraṇā;",
  "atk-vin02a17:140_2": "saṁhārimānaṁ pāvārattharaṇakaṭasārakādīnaṁ ekaṁ antaṁ attharitvā ekaṁ pārupitvā tuvaṭṭentīnametaṁ adhivacanaṁ.",
  "atk-vin02a17:141_0": "940.Vavatthānaṁ dassetvāti majjhe kāsāvaṁ vā kattarayaṭṭhiṁ vā antamaso kāyabandhanampi ṭhapetvā nipajjantīnaṁ anāpattīti attho.",
  "atk-vin02a17:141_1": "Sesaṁ uttānameva.",
  "atk-vin02a17:141_2": "Eḷakalomasamuṭṭhānaṁ –",
  "atk-vin02a17:141_3": "kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, ticittaṁ, tivedananti.",
  "atk-vin02a17:142_0": "Dutiyasikkhāpadaṁ.",
  "atk-vin02a17:143_0": "3. Tatiyasikkhāpadavaṇṇanā",
  "atk-vin02a17:144_0": "941. Tatiye –",
  "atk-vin02a17:144_1": "uḷārasambhāvitāti uḷārakulā pabbajitattā guṇehi ca uḷārattā uḷārāti sambhāvitā.",
  "atk-vin02a17:144_2": "Issāpakatāti issāya apakatā;",
  "atk-vin02a17:144_3": "abhibhūtāti attho.",
  "atk-vin02a17:144_4": "Saññatti bahulā etāsanti saññattibahulā;",
  "atk-vin02a17:144_5": "divasaṁ mahājanaṁ saññāpayamānāti attho.",
  "atk-vin02a17:144_6": "Viññatti bahulā etāsanti viññattibahulā.",
  "atk-vin02a17:144_7": "Viññattīti hetūdāharaṇādīhi vividhehi nayehi ñāpanā veditabbā, na yācanā.",
  "atk-vin02a17:145_0": "943.",
  "atk-vin02a17:145_1": "Caṅkamane nivattanagaṇanāya āpattiyo veditabbā.",
  "atk-vin02a17:145_2": "Tiṭṭhati vātiādīsu payogagaṇanāya.",
  "atk-vin02a17:145_3": "Uddisati vātiādīsu padādigaṇanāya.",
  "atk-vin02a17:145_4": "Sesaṁ uttānameva.",
  "atk-vin02a17:146_0": "Tisamuṭṭhānaṁ –",
  "atk-vin02a17:146_1": "kiriyākiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "atk-vin02a17:147_0": "Tatiyasikkhāpadaṁ.",
  "atk-vin02a17:148_0": "4. Catutthasikkhāpadavaṇṇanā",
  "atk-vin02a17:149_0": "949.",
  "atk-vin02a17:149_1": "Catutthe –",
  "atk-vin02a17:149_2": "sati antarāyeti dasavidhe antarāye sati.",
  "atk-vin02a17:149_3": "Pariyesitvā na labhatīti aññaṁ upaṭṭhāyikaṁ na labhati.",
  "atk-vin02a17:149_4": "Gilānāyāti sayaṁ gilānāya.",
  "atk-vin02a17:149_5": "Āpadāsūti tathārūpe upaddave sati anāpatti.",
  "atk-vin02a17:149_6": "Sesaṁ uttānameva.",
  "atk-vin02a17:150_0": "Dhuranikkhepasamuṭṭhānaṁ –",
  "atk-vin02a17:150_1": "akiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "atk-vin02a17:151_0": "Catutthasikkhāpadaṁ.",
  "atk-vin02a17:152_0": "5. Pañcamasikkhāpadavaṇṇanā",
  "atk-vin02a17:153_0": "952. Pañcame –",
  "atk-vin02a17:153_1": "aññaṁ āṇāpetīti ettha sace nikkaḍḍhāti āṇattā ekapayogena bahūnipi dvārāni atikkāmeti, ekā āpatti.",
  "atk-vin02a17:153_2": "Atha imañcimañca dvāraṁ atikkāmehīti evaṁ āṇattā atikkāmeti, dvāragaṇanāya āpattiyo.",
  "atk-vin02a17:153_3": "Sesaṁ uttānameva.",
  "atk-vin02a17:154_0": "Tisamuṭṭhānaṁ –",
  "atk-vin02a17:154_1": "kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "atk-vin02a17:155_0": "Pañcamasikkhāpadaṁ.",
  "atk-vin02a17:156_0": "6. Chaṭṭhasikkhāpadavaṇṇanā",
  "atk-vin02a17:157_0": "955. Chaṭṭhe –",
  "atk-vin02a17:157_1": "sabbaṁ uttānameva.",
  "atk-vin02a17:157_2": "Samanubhāsanasamuṭṭhānaṁ –",
  "atk-vin02a17:157_3": "akiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "atk-vin02a17:158_0": "Chaṭṭhasikkhāpadaṁ.",
  "atk-vin02a17:159_0": "7-8-9. Sattamaaṭṭhamanavamasikkhāpadavaṇṇanā",
  "atk-vin02a17:160_0": "961.",
  "atk-vin02a17:160_1": "Sattamaaṭṭhamanavamesu sabbaṁ uttānameva.",
  "atk-vin02a17:160_2": "Sabbāni eḷakalomasamuṭṭhānāni, kiriyāni, nosaññāvimokkhāni, acittakāni, paṇṇattivajjāni, kāyakammāni, ticittāni tivedanānīti.",
  "atk-vin02a17:161_0": "Sattamaaṭṭhamanavamasikkhāpadāni.",
  "atk-vin02a17:162_0": "10. Dasamasikkhāpadavaṇṇanā",
  "atk-vin02a17:163_0": "973. Dasame – āhundarikāti sambādhā.",
  "atk-vin02a17:164_0": "975.Dhuraṁ nikkhittamatteti sacepi dhuraṁ nikkhipitvā pacchā pakkamati, āpattiyevāti attho.",
  "atk-vin02a17:164_1": "Pavāretvā pañca yojanāni gacchantiyāpi anāpatti.",
  "atk-vin02a17:164_2": "Chasu vattabbameva natthi.",
  "atk-vin02a17:164_3": "Sace pana tīṇi gantvā teneva maggena paccāgacchati, na vaṭṭati.",
  "atk-vin02a17:164_4": "Aññena maggena āgantuṁ vaṭṭati.",
  "atk-vin02a17:165_0": "976.Antarāyeti dasavidhe antarāye –",
  "atk-vin02a17:165_1": "paraṁ gacchissāmīti nikkhantā, nadīpūro pana āgato, corā vā magge honti, megho vā uṭṭhāti, nivattituṁ vaṭṭati.",
  "atk-vin02a17:165_2": "Sesaṁ uttānameva.",
  "atk-vin02a17:165_3": "Paṭhamapārājikasamuṭṭhānaṁ –",
  "atk-vin02a17:165_4": "akiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, akusalacittaṁ, dukkhavedananti.",
  "atk-vin02a17:166_0": "Dasamasikkhāpadaṁ.",
  "atk-vin02a17:167_0": "Tuvaṭṭavaggo catuttho.",
  "atk-vin02a17:168_0": "5. Cittāgāravaggo",
  "atk-vin02a17:169_0": "1. Paṭhamasikkhāpadavaṇṇanā",
  "atk-vin02a17:170_0": "978.",
  "atk-vin02a17:170_1": "Cittāgāravaggassa paṭhamasikkhāpade –",
  "atk-vin02a17:170_2": "rājāgāranti rañño kīḷanagharaṁ.",
  "atk-vin02a17:170_3": "Cittāgāranti kīḷanacittasālaṁ.",
  "atk-vin02a17:170_4": "Ārāmanti kīḷanaupavanaṁ.",
  "atk-vin02a17:170_5": "Uyyānanti kīḷanuyyānaṁ.",
  "atk-vin02a17:170_6": "Pokkharaṇīnti kīḷanapokkharaṇiṁ.",
  "atk-vin02a17:170_7": "Tasmāyeva padabhājane “yattha katthaci rañño kīḷitu”ntiādi vuttaṁ.",
  "atk-vin02a17:170_8": "Dassanāya gacchati āpatti dukkaṭassāti ettha padavāragaṇanāya dukkaṭaṁ.",
  "atk-vin02a17:170_9": "Yattha ṭhitā passatīti ettha pana sace ekasmiṁyeva ṭhāne ṭhitā padaṁ anuddharamānā pañcapi passati, ekameva pācittiyaṁ.",
  "atk-vin02a17:170_10": "Taṁ taṁ disābhāgaṁ oloketvā passantiyā pana pāṭekkā āpattiyo.",
  "atk-vin02a17:170_11": "Bhikkhussa pana sabbattha dukkaṭaṁ.",
  "atk-vin02a17:171_0": "981.Ārāme ṭhitāti ajjhārāme rājāgārādīni karonti, tāni passantiyā anāpatti.",
  "atk-vin02a17:171_1": "Gacchantī vā āgacchantī vāti piṇḍapātādīnaṁ atthāya gacchantiyā maggo hoti, tāni passati, anāpatti.",
  "atk-vin02a17:171_2": "Sati karaṇīye gantvāti rañño santikaṁ kenaci karaṇīyena gantvā passati, anāpatti.",
  "atk-vin02a17:171_3": "Āpadāsūti kenaci upaddutā pavisitvā passati, anāpatti.",
  "atk-vin02a17:171_4": "Sesaṁ uttānameva.",
  "atk-vin02a17:172_0": "Eḷakalomasamuṭṭhānaṁ –",
  "atk-vin02a17:172_1": "kiriyaṁ, nosaññāvimokkhaṁ, acittakaṁ, lokavajjaṁ, kāyakammaṁ, akusalacittaṁ, tivedananti.",
  "atk-vin02a17:173_0": "Paṭhamasikkhāpadaṁ.",
  "atk-vin02a17:174_0": "2. Dutiyasikkhāpadavaṇṇanā",
  "atk-vin02a17:175_0": "982. Dutiye – abhinisīdanābhinipajjanesu payogagaṇanāya āpattiyo veditabbā. Sesaṁ uttānameva.",
  "atk-vin02a17:176_0": "Eḷakalomasamuṭṭhānaṁ –",
  "atk-vin02a17:176_1": "kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, ticittaṁ, tivedananti.",
  "atk-vin02a17:177_0": "Dutiyasikkhāpadaṁ.",
  "atk-vin02a17:178_0": "3. Tatiyasikkhāpadavaṇṇanā",
  "atk-vin02a17:179_0": "988. Tatiye –",
  "atk-vin02a17:179_1": "ujjavujjaveti yattakaṁ hatthena añchitaṁ hoti, tasmiṁ takkamhi veṭhite ekā āpatti.",
  "atk-vin02a17:179_2": "Kantanato pana pubbe kappāsavicinanaṁ ādiṁ katvā sabbapayogesu hatthavāragaṇanāya dukkaṭaṁ.",
  "atk-vin02a17:180_0": "989.Kantitasuttanti dasikasuttādiṁ saṅghāṭetvā kantati, dukkantitaṁ vā paṭikantati.",
  "atk-vin02a17:180_1": "Sesaṁ uttānameva.",
  "atk-vin02a17:180_2": "Eḷakalomasamuṭṭhānaṁ –",
  "atk-vin02a17:180_3": "kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, ticittaṁ, tivedananti.",
  "atk-vin02a17:181_0": "Tatiyasikkhāpadaṁ.",
  "atk-vin02a17:182_0": "4. Catutthasikkhāpadavaṇṇanā",
  "atk-vin02a17:183_0": "992.",
  "atk-vin02a17:183_1": "Catutthe –",
  "atk-vin02a17:183_2": "yāguṁ vātiādīsu taṇḍulakoṭṭanaṁ ādiṁ katvā sabbesu pubbapayogesu payogagaṇanāya dukkaṭaṁ.",
  "atk-vin02a17:183_3": "Yāgubhattesu bhājanagaṇanāya, khādanīyādīsu rūpagaṇanāya pācittiyāni.",
  "atk-vin02a17:184_0": "993.Yāgupāneti manussehi saṅghassatthāya kariyamāne yāgupāne vā saṅghabhatte vā tesaṁ sahāyikabhāvena yaṁkiñci pacantiyā anāpatti.",
  "atk-vin02a17:184_1": "Cetiyapūjāya sahāyikā hutvā gandhādīni pūjeti, vaṭṭati.",
  "atk-vin02a17:184_2": "Attano veyyāvaccakarassāti sacepi mātāpitaro āgacchanti, yaṁkiñci bījaniṁ vā sammuñjanidaṇḍakaṁ vā kārāpetvā veyyāvaccakaraṭṭhāne ṭhapetvāva yaṁkiñci pacituṁ vaṭṭati.",
  "atk-vin02a17:184_3": "Sesaṁ uttānameva.",
  "atk-vin02a17:184_4": "Samuṭṭhānādīni tatiyasadisānevāti.",
  "atk-vin02a17:185_0": "Catutthasikkhāpadaṁ.",
  "atk-vin02a17:186_0": "5. Pañcamasikkhāpadavaṇṇanā",
  "atk-vin02a17:187_0": "996. Pañcame –",
  "atk-vin02a17:187_1": "asati antarāyeti dasavidhe antarāye asati.",
  "atk-vin02a17:187_2": "Dhuraṁ nikkhipitvā pacchā vinicchinantī āpattiṁ āpajjitvāva vinicchināti.",
  "atk-vin02a17:188_0": "998.Pariyesitvāna labhatīti sahāyikā bhikkhuniyo na labhati.",
  "atk-vin02a17:188_1": "Sesaṁ uttānameva.",
  "atk-vin02a17:188_2": "Dhuranikkhepasamuṭṭhānaṁ –",
  "atk-vin02a17:188_3": "akiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ dukkhavedananti.",
  "atk-vin02a17:189_0": "Pañcamasikkhāpadaṁ.",
  "atk-vin02a17:190_0": "6. Chaṭṭhasikkhāpadavaṇṇanā",
  "atk-vin02a17:191_0": "999. Chaṭṭhe –",
  "atk-vin02a17:191_1": "sabbaṁ naggavagge āgārikasikkhāpade vuttanayeneva veditabbaṁ.",
  "atk-vin02a17:191_2": "Ayaṁ pana viseso, taṁ chasamuṭṭhānaṁ.",
  "atk-vin02a17:191_3": "Idaṁ “sahatthā”ti vuttattā eḷakalomasamuṭṭhānaṁ, kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, ticittaṁ, tivedananti.",
  "atk-vin02a17:192_0": "Chaṭṭhasikkhāpadaṁ.",
  "atk-vin02a17:193_0": "7. Sattamasikkhāpadavaṇṇanā",
  "atk-vin02a17:194_0": "1007. Sattame –",
  "atk-vin02a17:194_1": "puna pariyāyenāti punavāre.",
  "atk-vin02a17:194_2": "Āpadāsūti mahagghacīvaraṁ sarīrato mocetvā supaṭisāmitampi corā haranti, evarūpāsu āpadāsu anissajjitvā nivāsentiyā anāpatti.",
  "atk-vin02a17:194_3": "Sesaṁ uttānamevāti.",
  "atk-vin02a17:195_0": "Kathinasamuṭṭhānaṁ –",
  "atk-vin02a17:195_1": "kāyavācato kāyavācācittato ca samuṭṭhāti, kiriyākiriyaṁ, nosaññāvimokkhaṁ, acittakaṁ, paṇṇattivajjaṁ kāyakammaṁ, vacīkammaṁ, ticittaṁ, tivedananti.",
  "atk-vin02a17:196_0": "Sattamasikkhāpadaṁ.",
  "atk-vin02a17:197_0": "8. Aṭṭhamasikkhāpadavaṇṇanā",
  "atk-vin02a17:198_0": "1008. Aṭṭhame – anissajjitvāti rakkhaṇatthāya adatvā; “imaṁ jaggeyyāsī”ti evaṁ anāpucchitvāti attho.",
  "atk-vin02a17:199_0": "1012.Pariyesitvā na labhatīti paṭijaggikaṁ na labhati.",
  "atk-vin02a17:199_1": "Gilānāyāti vacībhedaṁ kātuṁ asamatthāya.",
  "atk-vin02a17:199_2": "Āpadāsūti raṭṭhe bhijjante āvāse chaḍḍetvā gacchanti, evarūpāsu āpadāsu anāpatti.",
  "atk-vin02a17:199_3": "Sesaṁ uttānameva.",
  "atk-vin02a17:199_4": "Samuṭṭhānādīni anantarasikkhāpadasadisānevāti.",
  "atk-vin02a17:200_0": "Aṭṭhamasikkhāpadaṁ.",
  "atk-vin02a17:201_0": "9. Navamasikkhāpadavaṇṇanā",
  "atk-vin02a17:202_0": "1015-6. Navame –",
  "atk-vin02a17:202_1": "bāhirakaṁ anatthasaṁhitanti hatthiassarathadhanutharusippaāthabbaṇakhīlanavasīkaraṇasosāpanamantāgadappayogādibhedaṁ parūpaghātakaraṁ.",
  "atk-vin02a17:202_2": "Parittanti yakkhaparittanāgamaṇḍalādibhedaṁ sabbampi vaṭṭati.",
  "atk-vin02a17:202_3": "Sesaṁ uttānameva.",
  "atk-vin02a17:203_0": "Padasodhammasamuṭṭhānaṁ –",
  "atk-vin02a17:203_1": "vācato vācācittato ca samuṭṭhāti, kiriyaṁ, nosaññāvimokkhaṁ, acittakaṁ, paṇṇattivajjaṁ, vacīkammaṁ, ticittaṁ, tivedananti.",
  "atk-vin02a17:204_0": "Navamasikkhāpadaṁ.",
  "atk-vin02a17:205_0": "10. Dasamasikkhāpadavaṇṇanā",
  "atk-vin02a17:206_0": "1018. Dasame vāceyyāti padaṁ viseso, sesaṁ navame vuttanayeneva veditabbaṁ saddhiṁ samuṭṭhānādīhīti.",
  "atk-vin02a17:207_0": "Dasamasikkhāpadaṁ.",
  "atk-vin02a17:208_0": "Cittāgāravaggo pañcamo.",
  "atk-vin02a17:209_0": "6. Ārāmavaggo",
  "atk-vin02a17:210_0": "1. Paṭhamasikkhāpadavaṇṇanā",
  "atk-vin02a17:211_0": "1025.",
  "atk-vin02a17:211_1": "Ārāmavaggassa paṭhamasikkhāpade –",
  "atk-vin02a17:211_2": "parikkhepaṁ atikkāmentiyā, upacāraṁ okkamantiyāti ettha paṭhamapāde dukkaṭaṁ, dutiyapāde pācittiyaṁ.",
  "atk-vin02a17:212_0": "1027.Sīsānulokikāti paṭhamaṁ pavisantīnaṁ bhikkhunīnaṁ sīsaṁ anulokentī pavisati, anāpatti.",
  "atk-vin02a17:212_1": "Yattha bhikkhuniyoti yattha bhikkhuniyo paṭhamataraṁ pavisitvā sajjhāyacetiyavandanādīni karonti, tattha tāsaṁ santikaṁ gacchāmīti gantuṁ vaṭṭati.",
  "atk-vin02a17:212_2": "Āpadāsūti kenaci upaddutā hoti, evarūpāsu āpadāsu pavisituṁ vaṭṭati.",
  "atk-vin02a17:212_3": "Sesaṁ uttānameva.",
  "atk-vin02a17:213_0": "Dhuranikkhepasamuṭṭhānaṁ –",
  "atk-vin02a17:213_1": "kiriyākiriyaṁ, saññāvimokkhaṁ, sacittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a17:214_0": "Paṭhamasikkhāpadaṁ.",
  "atk-vin02a17:215_0": "2. Dutiyasikkhāpadavaṇṇanā",
  "atk-vin02a17:216_0": "1028. Dutiye –",
  "atk-vin02a17:216_1": "āyasmā kappitakoti ayaṁ jaṭilasahassabbhantaro thero.",
  "atk-vin02a17:216_2": "Saṁharīti saṅkāmesi.",
  "atk-vin02a17:216_3": "Saṁhaṭoti saṅkāmito.",
  "atk-vin02a17:216_4": "Kāsāvaṭoti nhāpitā kāsāvaṁ nivāsetvā kammaṁ karonti, taṁ sandhāyāhaṁsu.",
  "atk-vin02a17:216_5": "Sesaṁ uttānameva.",
  "atk-vin02a17:217_0": "Tisamuṭṭhānaṁ –",
  "atk-vin02a17:217_1": "kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "atk-vin02a17:218_0": "Dutiyasikkhāpadaṁ.",
  "atk-vin02a17:219_0": "3. Tatiyasikkhāpadavaṇṇanā",
  "atk-vin02a17:220_0": "1036. Tatiye –",
  "atk-vin02a17:220_1": "anusāsanipurekkhārāyāti idānipi tvaṁ bālā abyattātiādinā nayena anusāsanipakkhe ṭhatvā vadantiyā anāpatti.",
  "atk-vin02a17:220_2": "Sesaṁ uttānameva.",
  "atk-vin02a17:220_3": "Samuṭṭhānādīni anantarasikkhāpadasadisānevāti.",
  "atk-vin02a17:221_0": "Tatiyasikkhāpadaṁ.",
  "atk-vin02a17:222_0": "4. Catutthasikkhāpadavaṇṇanā",
  "atk-vin02a17:223_0": "1037.",
  "atk-vin02a17:223_1": "Catutthe –",
  "atk-vin02a17:223_2": "sabbaṁ uttānameva.",
  "atk-vin02a17:223_3": "Catusamuṭṭhānaṁ –",
  "atk-vin02a17:223_4": "kāyato kāyavācato kāyacittato kāyavācācittato ca samuṭṭhāti.",
  "atk-vin02a17:223_5": "Nimantitāya anāpucchā bhuñjantiyā āpattisambhavato siyā kiriyākiriyaṁ, pavāritāya kappiyaṁ kāretvāpi akāretvāpi bhuñjantiyā āpattisambhavato siyā kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a17:224_0": "Catutthasikkhāpadaṁ.",
  "atk-vin02a17:225_0": "5. Pañcamasikkhāpadavaṇṇanā",
  "atk-vin02a17:226_0": "1043. Pañcame –",
  "atk-vin02a17:226_1": "kule maccharo kulamaccharo, kulamaccharo etissā atthīti kulamaccharinī kulaṁ vā maccharāyatīti kulamaccharinī.",
  "atk-vin02a17:226_2": "Kulassa avaṇṇanti taṁ kulaṁ assaddhaṁ appasannanti.",
  "atk-vin02a17:226_3": "Bhikkhunīnaṁ avaṇṇanti bhikkhuniyo dussīlā pāpadhammāti.",
  "atk-vin02a17:227_0": "1045.Santaṁyeva ādīnavanti kulassa vā bhikkhunīnaṁ vā santaṁ aguṇaṁ.",
  "atk-vin02a17:227_1": "Sesaṁ uttānameva.",
  "atk-vin02a17:227_2": "Tisamuṭṭhānaṁ –",
  "atk-vin02a17:227_3": "kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ dukkhavedananti.",
  "atk-vin02a17:228_0": "Pañcamasikkhāpadaṁ.",
  "atk-vin02a17:229_0": "6. Chaṭṭhasikkhāpadavaṇṇanā",
  "atk-vin02a17:230_0": "1048. Chaṭṭhe –",
  "atk-vin02a17:230_1": "ovādāyāti garudhammatthāya.",
  "atk-vin02a17:230_2": "Saṁvāsāyāti uposathapavāraṇāpucchanatthāya.",
  "atk-vin02a17:230_3": "Ayamettha saṅkhepo.",
  "atk-vin02a17:230_4": "Vitthāro pana bhikkhunovādakasikkhāpadavaṇṇanāyaṁ vuttoyeva.",
  "atk-vin02a17:231_0": "Eḷakalomasamuṭṭhānaṁ –",
  "atk-vin02a17:231_1": "kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, ticittaṁ, tivedananti.",
  "atk-vin02a17:232_0": "Chaṭṭhasikkhāpadaṁ.",
  "atk-vin02a17:233_0": "7. Sattamasikkhāpadavaṇṇanā",
  "atk-vin02a17:234_0": "1053. Sattame –",
  "atk-vin02a17:234_1": "pariyesitvā na labhatīti bhikkhuniṁ na labhati.",
  "atk-vin02a17:234_2": "Sesaṁ uttānameva.",
  "atk-vin02a17:234_3": "Imassāpi vitthāro bhikkhunovādake vuttoyeva.",
  "atk-vin02a17:235_0": "Dhuranikkhepasamuṭṭhānaṁ –",
  "atk-vin02a17:235_1": "akiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "atk-vin02a17:236_0": "Sattamasikkhāpadaṁ.",
  "atk-vin02a17:237_0": "8. Aṭṭhamasikkhāpadavaṇṇanā",
  "atk-vin02a17:238_0": "1056. Aṭṭhame –",
  "atk-vin02a17:238_1": "ekakammantiādīhi uposathapavāraṇāyeva vuttā.",
  "atk-vin02a17:238_2": "Sesaṁ uttānameva.",
  "atk-vin02a17:238_3": "Imassāpi vitthāro bhikkhunovādake vuttoyeva.",
  "atk-vin02a17:239_0": "Paṭhamapārājikasamuṭṭhānaṁ –",
  "atk-vin02a17:239_1": "akiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, akusalacittaṁ, dukkhavedananti.",
  "atk-vin02a17:240_0": "Aṭṭhamasikkhāpadaṁ.",
  "atk-vin02a17:241_0": "9. Navamasikkhāpadavaṇṇanā",
  "atk-vin02a17:242_0": "1058. Navame – sabbaṁ uttānameva. Imassāpi vitthāro bhikkhunovādake vuttoyeva.",
  "atk-vin02a17:243_0": "Dhuranikkhepasamuṭṭhānaṁ –",
  "atk-vin02a17:243_1": "akiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "atk-vin02a17:244_0": "Navamasikkhāpadaṁ.",
  "atk-vin02a17:245_0": "10. Dasamasikkhāpadavaṇṇanā",
  "atk-vin02a17:246_0": "1062. Dasame –",
  "atk-vin02a17:246_1": "pasākheti adhokāye.",
  "atk-vin02a17:246_2": "Adhokāyo hi yasmā tato rukkhassa sākhā viya ubho ūrū pabhijjitvā gatā, tasmā pasākhoti vuccati.",
  "atk-vin02a17:247_0": "1065.Bhindātiādīsu sace “bhinda, phālehī”ti sabbāni āṇāpeti, so ca tatheva karoti, cha āṇattidukkaṭāni cha ca pācittiyāni āpajjati.",
  "atk-vin02a17:247_1": "Athāpi evaṁ āṇāpeti –",
  "atk-vin02a17:247_2": "“upāsaka, yaṁkiñci ettha kātabbaṁ, taṁ sabbaṁ karohī”ti, so ca sabbānipi bhedanādīni karoti;",
  "atk-vin02a17:247_3": "ekavācāya cha dukkaṭāni cha pācittiyānīti dvādasa āpattiyo.",
  "atk-vin02a17:247_4": "Sace pana bhedanādīsupi ekaṁyeva vatvā “idaṁ karohī”ti āṇāpeti, so ca sabbāni karoti, yaṁ āṇattaṁ, tasseva karaṇe pācittiyaṁ.",
  "atk-vin02a17:247_5": "Sesesu anāpatti.",
  "atk-vin02a17:247_6": "Sesaṁ uttānameva.",
  "atk-vin02a17:248_0": "Kathinasamuṭṭhānaṁ –",
  "atk-vin02a17:248_1": "kiriyākiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a17:249_0": "Dasamasikkhāpadaṁ.",
  "atk-vin02a17:250_0": "Ārāmavaggo chaṭṭho.",
  "atk-vin02a17:251_0": "7. Gabbhinivaggo",
  "atk-vin02a17:252_0": "1. Paṭhamasikkhāpadavaṇṇanā",
  "atk-vin02a17:253_0": "1069. Gabbhinivaggassa paṭhamasikkhāpade – āpannasattāti kucchipaviṭṭhasattā.",
  "atk-vin02a17:254_0": "Paṭhamasikkhāpadaṁ.",
  "atk-vin02a17:255_0": "2. Dutiyasikkhāpadavaṇṇanā",
  "atk-vin02a17:256_0": "1073-4. Dutiye –",
  "atk-vin02a17:256_1": "pāyantinti thaññaṁ pāyamānaṁ.",
  "atk-vin02a17:256_2": "Mātā vā hotīti yaṁ dārakaṁ pāyeti, tassa mātā vā hoti dhāti vā.",
  "atk-vin02a17:256_3": "Sesaṁ uttānameva.",
  "atk-vin02a17:256_4": "Ubhayampi tisamuṭṭhānaṁ –",
  "atk-vin02a17:256_5": "kiriyaṁ, saññāvimokkhaṁ, sacittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a17:257_0": "Dutiyasikkhāpadaṁ.",
  "atk-vin02a17:258_0": "3. Tatiyasikkhāpadavaṇṇanā",
  "atk-vin02a17:259_0": "1077. Tatiye –",
  "atk-vin02a17:259_1": "sikkhāsammutiṁ dātunti kasmā dāpesi?",
  "atk-vin02a17:259_2": "“Mātugāmo nāma lolo hoti dve vassāni chasu dhammesu asikkhitvā sīlāni pūrayamāno kilamati, sikkhitvā pana pacchā na kilamissati, nittharissatī”ti dāpesi.",
  "atk-vin02a17:260_0": "1079.Pāṇātipātāveramaṇiṁ dve vassāni avītikkamma samādānaṁ samādiyāmīti yaṁ taṁ pāṇātipātā veramaṇīti paññattaṁ sikkhāpadaṁ, taṁ pāṇātipātā veramaṇisikkhāpadaṁ dve vassāni avītikkamitabbasamādānaṁ katvā samādiyāmīti attho.",
  "atk-vin02a17:260_1": "Esa nayo sabbattha.",
  "atk-vin02a17:260_2": "Imā cha sikkhāyo saṭṭhivassāyapi pabbajitāya dātabbāyeva, na etāsu asikkhitā upasampādetabbā.",
  "atk-vin02a17:261_0": "Tatiyasikkhāpadaṁ.",
  "atk-vin02a17:262_0": "4. Catutthasikkhāpadavaṇṇanā",
  "atk-vin02a17:263_0": "1084.",
  "atk-vin02a17:263_1": "Catutthe –",
  "atk-vin02a17:263_2": "sabbaṁ uttānameva.",
  "atk-vin02a17:263_3": "Sace pana paṭhamaṁ vuṭṭhānasammuti na dinnā hoti, upasampadamāḷakepi dātabbāyeva.",
  "atk-vin02a17:263_4": "Imā dvepi mahāsikkhamānā nāma.",
  "atk-vin02a17:264_0": "Catutthasikkhāpadaṁ.",
  "atk-vin02a17:265_0": "5. Pañcamasikkhāpadavaṇṇanā",
  "atk-vin02a17:266_0": "1090. Pañcame –",
  "atk-vin02a17:266_1": "kiñcāpi ūnadvādasavassaṁ paripuṇṇasaññāya vuṭṭhāpentiyā anāpatti, sā pana anupasampannāva hoti.",
  "atk-vin02a17:266_2": "Sesaṁ uttānameva.",
  "atk-vin02a17:267_0": "Pañcamasikkhāpadaṁ.",
  "atk-vin02a17:268_0": "6. Chaṭṭhasikkhāpadavaṇṇanā",
  "atk-vin02a17:269_0": "1095. Chaṭṭhe –",
  "atk-vin02a17:269_1": "dasavassāya gihigatāya sikkhāsammutiṁ datvā paripuṇṇadvādasavassaṁ upasampādetuṁ vaṭṭati.",
  "atk-vin02a17:270_0": "Chaṭṭhasikkhāpadaṁ.",
  "atk-vin02a17:271_0": "7. Sattamasikkhāpadavaṇṇanā",
  "atk-vin02a17:272_0": "1101. Sattame –",
  "atk-vin02a17:272_1": "sabbaṁ uttānameva.",
  "atk-vin02a17:272_2": "Samuṭṭhānādīnipi sabbesu dutiye vuttasadisāneva.",
  "atk-vin02a17:272_3": "Ayaṁ pana viseso –",
  "atk-vin02a17:272_4": "yattha sammuti atthi, tattha kiriyākiriyaṁ hotīti.",
  "atk-vin02a17:273_0": "Sattamasikkhāpadaṁ.",
  "atk-vin02a17:274_0": "8. Aṭṭhamasikkhāpadavaṇṇanā",
  "atk-vin02a17:275_0": "1108. Aṭṭhame –",
  "atk-vin02a17:275_1": "na anuggaṇhāpeyyāti “imissā ayye uddesādīni dehī”ti evaṁ uddesādīhi na anuggaṇhāpeyya.",
  "atk-vin02a17:276_0": "1110.Pariyesitvāti aññaṁ pariyesitvā na labhati, sayaṁ gilānā hoti, na sakkoti uddesādīni dātuṁ, tassā anāpatti.",
  "atk-vin02a17:276_1": "Sesaṁ uttānameva.",
  "atk-vin02a17:276_2": "Dhuranikkhepasamuṭṭhānaṁ –",
  "atk-vin02a17:276_3": "akiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "atk-vin02a17:277_0": "Aṭṭhamasikkhāpadaṁ.",
  "atk-vin02a17:278_0": "9. Navamasikkhāpadavaṇṇanā",
  "atk-vin02a17:279_0": "1113. Navame –",
  "atk-vin02a17:279_1": "na upaṭṭhaheyyāti cuṇṇena mattikāya dantakaṭṭhena mukhodakenāti evaṁ tena tena karaṇīyena na upaṭṭhaheyya.",
  "atk-vin02a17:279_2": "Sesaṁ uttānameva.",
  "atk-vin02a17:279_3": "Paṭhamapārājikasamuṭṭhānaṁ –",
  "atk-vin02a17:279_4": "akiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, akusalacittaṁ, dukkhavedananti.",
  "atk-vin02a17:280_0": "Navamasikkhāpadaṁ.",
  "atk-vin02a17:281_0": "10. Dasamasikkhāpadavaṇṇanā",
  "atk-vin02a17:282_0": "1116. Dasame –",
  "atk-vin02a17:282_1": "neva vūpakāseyyāti na gahetvā gaccheyya.",
  "atk-vin02a17:282_2": "Na vūpakāsāpeyyāti “imaṁ ayye gahetvā gacchā”ti aññaṁ na āṇāpeyya.",
  "atk-vin02a17:282_3": "Sesamettha uttānameva.",
  "atk-vin02a17:282_4": "Dhuranikkhepasamuṭṭhānaṁ –",
  "atk-vin02a17:282_5": "akiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "atk-vin02a17:283_0": "Dasamasikkhāpadaṁ.",
  "atk-vin02a17:284_0": "Gabbhinivaggo sattamo.",
  "atk-vin02a17:285_0": "8. Kumāribhūtavaggo",
  "atk-vin02a17:286_0": "1-2-3. Paṭhamadutiyatatiyasikkhāpadavaṇṇanā",
  "atk-vin02a17:287_0": "1119.",
  "atk-vin02a17:287_1": "Kumāribhūtavaggassa paṭhamadutiyatatiyasikkhāpadāni tīṇi tīhi gihigatasikkhāpadehi sadisāni.",
  "atk-vin02a17:287_2": "Yā pana tā sabbapaṭhamā dve mahāsikkhamānā, tā atikkantavīsativassāti veditabbā.",
  "atk-vin02a17:287_3": "Tā gihigatā vā hontu agihigatā vā, sikkhamānā icceva vattabbā, gihigatāti vā kumāribhūtāti vā na vattabbā.",
  "atk-vin02a17:287_4": "Gihigatāya dasavassakāle sikkhāsammutiṁ datvā dvādasavassakāle upasampadā kātabbā.",
  "atk-vin02a17:287_5": "Ekādasavassakāle datvā terasavassakāle kātabbā, dvādasaterasacuddasapannarasasoḷasasattarasaaṭṭhārasavassakāle sammutiṁ datvā vīsativassakāle upasampadā kātabbā.",
  "atk-vin02a17:287_6": "Aṭṭhārasavassakālato paṭṭhāya ca panāyaṁ gihigatātipi kumāribhūtātipi vattuṁ vaṭṭati, kumāribhūtā pana gihigatāti na vattabbā, kumāribhūtā icceva vattabbā.",
  "atk-vin02a17:287_7": "Mahāsikkhamānā pana gihigatātipi vattuṁ na vaṭṭati, kumāribhūtātipi vattuṁ na vaṭṭati, sikkhāsammutidānavasena pana tissopi sikkhamānāti vattuṁ vaṭṭati.",
  "atk-vin02a17:288_0": "Paṭhamadutiyatatiyāni.",
  "atk-vin02a17:289_0": "4-5-6. Catutthapañcamachaṭṭhasikkhāpadavaṇṇanā",
  "atk-vin02a17:290_0": "1136.Catutthapañcamachaṭṭhesu sabbaṁ uttānameva.",
  "atk-vin02a17:290_1": "Sabbāni tisamuṭṭhānāni catutthaṁ kiriyaṁ, saññāvimokkhaṁ, sacittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a17:290_2": "Pañcamaṁ kiriyākiriyaṁ, saññāvimokkhaṁ, sacittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a17:290_3": "Yañcettha saṅghena paricchinditabbāti vuttaṁ, tassa upaparikkhitabbāti attho.",
  "atk-vin02a17:290_4": "Chaṭṭhaṁ kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ dukkhavedananti.",
  "atk-vin02a17:290_5": "Yaṁ panettha “paricchinditvā”ti vuttaṁ, tassa upaparikkhitvāti attho.",
  "atk-vin02a17:291_0": "Catutthapañcamachaṭṭhasikkhāpadāni",
  "atk-vin02a17:292_0": "7. Sattamasikkhāpadavaṇṇanā",
  "atk-vin02a17:293_0": "1150. Sattame –",
  "atk-vin02a17:293_1": "sabbaṁ uttānameva.",
  "atk-vin02a17:293_2": "Dhuranikkhepasamuṭṭhānaṁ –",
  "atk-vin02a17:293_3": "kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "atk-vin02a17:294_0": "Sattamasikkhāpadaṁ.",
  "atk-vin02a17:295_0": "8. Aṭṭhamasikkhāpadavaṇṇanā",
  "atk-vin02a17:296_0": "1154. Aṭṭhamepi – sabbaṁ uttānameva. Samuṭṭhānādīnipi anantarasadisānevāti.",
  "atk-vin02a17:297_0": "Aṭṭhamasikkhāpadaṁ.",
  "atk-vin02a17:298_0": "9. Navamasikkhāpadavaṇṇanā",
  "atk-vin02a17:299_0": "1158. Navame –",
  "atk-vin02a17:299_1": "sokāvāsanti saṅketaṁ katvā agacchamānā purisānaṁ anto sokaṁ pavesetīti sokāvāsā, taṁ sokāvāsaṁ.",
  "atk-vin02a17:299_2": "Tenevāha –",
  "atk-vin02a17:299_3": "“sokāvāsā nāma paresaṁ dukkhaṁ uppādetī”ti.",
  "atk-vin02a17:299_4": "Atha vā gharaṁ viya gharasāmikā, ayampi purisasamāgamaṁ alabhamānā sokaṁ āvisati.",
  "atk-vin02a17:299_5": "Iti yaṁ āvisati, svāssā āvāso hotīti sokāvāsā. Tenāha –",
  "atk-vin02a17:299_6": "“sokaṁ āvisatī”ti.",
  "atk-vin02a17:299_7": "Ajānantīti edisā ayanti ajānamānā.",
  "atk-vin02a17:299_8": "Sesaṁ uttānameva.",
  "atk-vin02a17:299_9": "Tisamuṭṭhānaṁ –",
  "atk-vin02a17:299_10": "kiriyaṁ, saññāvimokkhaṁ, sacittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a17:300_0": "Navamasikkhāpadaṁ.",
  "atk-vin02a17:301_0": "10. Dasamasikkhāpadavaṇṇanā",
  "atk-vin02a17:302_0": "1164. Dasame –",
  "atk-vin02a17:302_1": "anāpucchāti anāpucchitvā.",
  "atk-vin02a17:302_2": "Bhikkhunīhi dvikkhattuṁ āpucchitabbaṁ –",
  "atk-vin02a17:302_3": "pabbajjākāle ca upasampadākāle ca, bhikkhūnaṁ pana sakiṁ āpucchitepi vaṭṭati.",
  "atk-vin02a17:303_0": "1165.Ajānantīti mātādīnaṁ atthibhāvaṁ ajānantī.",
  "atk-vin02a17:303_1": "Sesaṁ uttānameva.",
  "atk-vin02a17:303_2": "Idaṁ apubbasamuṭṭhānasīsaṁ.",
  "atk-vin02a17:303_3": "Catusamuṭṭhānaṁ –",
  "atk-vin02a17:303_4": "vācato kāyavācato vācācittato kāyavācācittato ca samuṭṭhāti. Kathaṁ?",
  "atk-vin02a17:303_5": "Abbhānakammādīsu kenacideva karaṇīyena khaṇḍasīmāyaṁ nisinnā “pakkosatha sikkhamānaṁ, idheva naṁ upasampādessāmā”ti upasampādeti;",
  "atk-vin02a17:303_6": "evaṁ vācato samuṭṭhāti.",
  "atk-vin02a17:303_7": "Upassayato paṭṭhāya upasampādessāmīti vatvā khaṇḍasīmaṁ gacchantiyā kāyavācato samuṭṭhāti.",
  "atk-vin02a17:303_8": "Dvīsupi ṭhānesu paṇṇattibhāvaṁ jānitvāva vītikkamaṁ karontiyā vācācittato kāyavācācittato ca samuṭṭhāti.",
  "atk-vin02a17:303_9": "Ananujānāpetvā upasampādanato kiriyākiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a17:304_0": "Dasamasikkhāpadaṁ.",
  "atk-vin02a17:305_0": "11. Ekādasamasikkhāpadavaṇṇanā",
  "atk-vin02a17:306_0": "1167-8.",
  "atk-vin02a17:306_1": "Ekādasame –",
  "atk-vin02a17:306_2": "pārivāsikachandadānenāti pārivāsiyena chandadānena.",
  "atk-vin02a17:306_3": "Tattha catubbidhaṁ pārivāsiyaṁ –",
  "atk-vin02a17:306_4": "parisapārivāsiyaṁ, rattipārivāsiyaṁ, chandapārivāsiyaṁ, ajjhāsayapārivāsiyanti.",
  "atk-vin02a17:306_5": "Tattha parisapārivāsiyaṁ nāma bhikkhū kenacideva karaṇīyena sannipatitā honti, atha megho vā uṭṭhāti, ussāraṇā vā kariyati, manussā vā ajjhottharantā āgacchanti, bhikkhū “anokāsā mayaṁ aññatra gacchāmā”ti chandaṁ avissajjetvāva uṭṭhahanti.",
  "atk-vin02a17:306_6": "Idaṁ parisapārivāsiyaṁ.",
  "atk-vin02a17:306_7": "Kiñcāpi parisapārivāsiyaṁ, chandassa pana avissaṭṭhattā kammaṁ kātuṁ vaṭṭati.",
  "atk-vin02a17:307_0": "Puna bhikkhū “uposathādīni karissāmā”ti rattiṁ sannipatitvā “yāva sabbe sannipatanti, tāva dhammaṁ suṇissāmā”ti ekaṁ ajjhesanti, tasmiṁ dhammakathaṁ kathenteyeva aruṇo uggacchati.",
  "atk-vin02a17:307_1": "Sace “cātuddasikaṁ uposathaṁ karissāmā”ti nisinnā “pannaraso”ti kātuṁ vaṭṭati.",
  "atk-vin02a17:307_2": "Sace pannarasikaṁ kātuṁ nisinnā pāṭipade anuposathe uposathaṁ kātuṁ na vaṭṭati, aññaṁ pana saṅghakiccaṁ kātuṁ vaṭṭati.",
  "atk-vin02a17:307_3": "Idaṁ rattipārivāsiyaṁ nāma.",
  "atk-vin02a17:308_0": "Puna bhikkhū “kiñcideva abbhānādisaṅghakammaṁ karissāmā”ti nisinnā honti, tatreko nakkhattapāṭhako bhikkhu evaṁ vadati –",
  "atk-vin02a17:308_1": "“ajja nakkhattaṁ dāruṇaṁ, mā imaṁ kammaṁ karothā”ti.",
  "atk-vin02a17:308_2": "Te tassa vacanena chandaṁ vissajjetvā tattheva nisinnā honti.",
  "atk-vin02a17:308_3": "Athañño āgantvā “nakkhattaṁ paṭimānentaṁ attho bālaṁ upaccagā”ti vatvā “kiṁ nakkhattena karothā”ti vadati.",
  "atk-vin02a17:308_4": "Idaṁ chandapārivāsiyañceva ajjhāsayapārivāsiyañca.",
  "atk-vin02a17:308_5": "Etasmiṁ pārivāsiye puna chandapārisuddhiṁ anānetvā kammaṁ kātuṁ na vaṭṭati.",
  "atk-vin02a17:309_0": "Vuṭṭhitāya parisāyāti chandaṁ vissajjetvā kāyena vā vācāya vā chandavissajjanamatteneva vā uṭṭhitāya parisāya.",
  "atk-vin02a17:310_0": "1169.Anāpatti avuṭṭhitāya parisāyāti chandaṁ avissajjetvā avuṭṭhitāya anāpatti.",
  "atk-vin02a17:310_1": "Sesaṁ uttānameva.",
  "atk-vin02a17:310_2": "Tisamuṭṭhānaṁ –",
  "atk-vin02a17:310_3": "kiriyaṁ, saññāvimokkhaṁ, sacittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a17:311_0": "Ekādasamasikkhāpadaṁ.",
  "atk-vin02a17:312_0": "12. Dvādasamasikkhāpadavaṇṇanā",
  "atk-vin02a17:313_0": "1170.",
  "atk-vin02a17:313_1": "Dvādasame –",
  "atk-vin02a17:313_2": "upassayo na sammatīti vasanokāso nappahoti.",
  "atk-vin02a17:313_3": "Sesaṁ uttānameva.",
  "atk-vin02a17:313_4": "Samuṭṭhānādīni anantarasadisānevāti.",
  "atk-vin02a17:314_0": "Dvādasamasikkhāpadaṁ.",
  "atk-vin02a17:315_0": "13. Terasamasikkhāpadavaṇṇanā",
  "atk-vin02a17:316_0": "1175.",
  "atk-vin02a17:316_1": "Terasame –",
  "atk-vin02a17:316_2": "ekaṁ vassaṁ dveti ekantarike ekasmiṁ saṁvacchare dve vuṭṭhāpeti.",
  "atk-vin02a17:316_3": "Sesaṁ uttānameva.",
  "atk-vin02a17:316_4": "Samuṭṭhānādīnipi vuttasadisānevāti.",
  "atk-vin02a17:317_0": "Terasamasikkhāpadaṁ.",
  "atk-vin02a17:318_0": "Kumāribhūtavaggo aṭṭhamo.",
  "atk-vin02a17:319_0": "9. Chattupāhanavaggo",
  "atk-vin02a17:320_0": "1. Paṭhamasikkhāpadavaṇṇanā",
  "atk-vin02a17:321_0": "1181.",
  "atk-vin02a17:321_1": "Chattavaggassa paṭhamasikkhāpade –",
  "atk-vin02a17:321_2": "sakimpi dhāreti āpatti pācittiyassāti maggagamane ekapayogeneva divasampi dhāreti, ekāva āpatti.",
  "atk-vin02a17:321_3": "Sace kaddamādīni patvā upāhanā omuñcitvā chattameva dhārentī gacchati, dukkaṭaṁ.",
  "atk-vin02a17:321_4": "Athāpi gacchādīni disvā chattaṁ apanāmetvā upāhanāruḷhāva gacchati, dukkaṭameva.",
  "atk-vin02a17:321_5": "Sace chattampi apanāmetvā upāhanāpi omuñcitvā puna dhāreti, puna pācittiyaṁ.",
  "atk-vin02a17:321_6": "Evaṁ payogagaṇanāya āpattiyo veditabbā.",
  "atk-vin02a17:321_7": "Sesaṁ uttānameva.",
  "atk-vin02a17:321_8": "Eḷakalomasamuṭṭhānaṁ –",
  "atk-vin02a17:321_9": "kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, ticittaṁ, tivedananti.",
  "atk-vin02a17:322_0": "Paṭhamasikkhāpadaṁ.",
  "atk-vin02a17:323_0": "2. Dutiyasikkhāpadavaṇṇanā",
  "atk-vin02a17:324_0": "1184. Dutiye –",
  "atk-vin02a17:324_1": "yānena yāyantīti etthāpi orohitvā punappunaṁ abhiruhantiyā payogagaṇanāya āpattiyo veditabbā.",
  "atk-vin02a17:324_2": "Sesaṁ paṭhame vuttanayamevāti.",
  "atk-vin02a17:325_0": "Dutiyasikkhāpadaṁ.",
  "atk-vin02a17:326_0": "3. Tatiyasikkhāpadavaṇṇanā",
  "atk-vin02a17:327_0": "1190. Tatiye –",
  "atk-vin02a17:327_1": "vippakiriyiṁsūti maṇayo vippakiṇṇā.",
  "atk-vin02a17:327_2": "Idhāpi omuñcitvā dhārentiyā payogagaṇanāya āpattiyo.",
  "atk-vin02a17:327_3": "Samuṭṭhānādīni vuttanayāneva.",
  "atk-vin02a17:327_4": "Kevalaṁ idha akusalacittaṁ hotīti.",
  "atk-vin02a17:328_0": "Tatiyasikkhāpadaṁ.",
  "atk-vin02a17:329_0": "4. Catutthasikkhāpadavaṇṇanā",
  "atk-vin02a17:330_0": "1194.",
  "atk-vin02a17:330_1": "Catutthe –",
  "atk-vin02a17:330_2": "sīsūpagādīsu yaṁ yaṁ dhāreti, tassa tassa vasena vatthugaṇanāya āpattiyo veditabbā.",
  "atk-vin02a17:330_3": "Sesaṁ tatiye vuttanayamevāti.",
  "atk-vin02a17:331_0": "Catutthasikkhāpadaṁ.",
  "atk-vin02a17:332_0": "5. Pañcamasikkhāpadavaṇṇanā",
  "atk-vin02a17:333_0": "1199. Pañcame –",
  "atk-vin02a17:333_1": "gandhavaṇṇakenāti gandhena ca vaṇṇakena ca.",
  "atk-vin02a17:333_2": "Sesaṁ uttānameva.",
  "atk-vin02a17:333_3": "Samuṭṭhānādīni tatiyasadisānevāti.",
  "atk-vin02a17:334_0": "Pañcamasikkhāpadaṁ.",
  "atk-vin02a17:335_0": "6. Chaṭṭhasikkhāpadavaṇṇanā",
  "atk-vin02a17:336_0": "1202. Chaṭṭhe – sabbaṁ pañcame vuttasadisamevāti.",
  "atk-vin02a17:337_0": "Chaṭṭhasikkhāpadaṁ.",
  "atk-vin02a17:338_0": "7. Sattamasikkhāpadavaṇṇanā",
  "atk-vin02a17:339_0": "1208-9. Sattame –",
  "atk-vin02a17:339_1": "ummaddāpeti āpatti pācittiyassāti ettha hatthaṁ amocetvā ummaddane ekāva āpatti, mocetvā mocetvā ummaddane payogagaṇanāya āpattiyo.",
  "atk-vin02a17:339_2": "Sambāhanepi eseva nayo.",
  "atk-vin02a17:339_3": "Gilānāyāti antamaso maggagamanaparissamenāpi sābādhāya.",
  "atk-vin02a17:339_4": "Āpadāsūti corabhayādīhi sarīrakampanādīsu.",
  "atk-vin02a17:339_5": "Sesaṁ uttānameva.",
  "atk-vin02a17:339_6": "Samuṭṭhānādīni tatiyasadisānevāti.",
  "atk-vin02a17:340_0": "Sattamasikkhāpadaṁ.",
  "atk-vin02a17:341_0": "8-9-10. Aṭṭhamanavamadasamasikkhāpadavaṇṇanā",
  "atk-vin02a17:342_0": "1210.",
  "atk-vin02a17:342_1": "Aṭṭhamādīsu tīsu sikkhamānāya sāmaṇeriyā, gihiniyāti idameva nānākaraṇaṁ, sesaṁ sattame vuttasadisamevāti.",
  "atk-vin02a17:343_0": "Aṭṭhamanavamadasamasikkhāpadāni.",
  "atk-vin02a17:344_0": "11. Ekādasamasikkhāpadavaṇṇanā",
  "atk-vin02a17:345_0": "1214.",
  "atk-vin02a17:345_1": "Ekādasame –",
  "atk-vin02a17:345_2": "bhikkhussa puratoti abhimukhamevāti attho.",
  "atk-vin02a17:345_3": "Idaṁ pana upacāraṁ sandhāya kathitanti veditabbaṁ.",
  "atk-vin02a17:345_4": "Sesaṁ uttānameva.",
  "atk-vin02a17:345_5": "Kathinasamuṭṭhānaṁ –",
  "atk-vin02a17:345_6": "kāyavācato kāyavācācittato ca samuṭṭhāti, kiriyākiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a17:346_0": "Ekādasamasikkhāpadaṁ.",
  "atk-vin02a17:347_0": "12. Dvādasamasikkhāpadavaṇṇanā",
  "atk-vin02a17:348_0": "1219-23.",
  "atk-vin02a17:348_1": "Dvādasame –",
  "atk-vin02a17:348_2": "anokāsakatanti asukasmiṁ nāma ṭhāne pucchāmīti evaṁ akataokāsaṁ.",
  "atk-vin02a17:348_3": "Tenevāha –",
  "atk-vin02a17:348_4": "“anokāsakatanti anāpucchā”ti.",
  "atk-vin02a17:348_5": "Anodissāti asukasmiṁ nāma ṭhāne pucchāmīti evaṁ aniyametvā kevalaṁ “pucchitabbaṁ atthi, pucchāmi ayyā”ti evaṁ vatvā.",
  "atk-vin02a17:348_6": "Sesaṁ uttānameva.",
  "atk-vin02a17:348_7": "Padasodhammasamuṭṭhānaṁ –",
  "atk-vin02a17:348_8": "vācato vācācittato ca samuṭṭhāti, kiriyākiriyaṁ, nosaññāvimokkhaṁ, acittakaṁ, paṇṇattivajjaṁ, vacīkammaṁ, ticittaṁ, tivedananti.",
  "atk-vin02a17:349_0": "Dvādasamasikkhāpadaṁ.",
  "atk-vin02a17:350_0": "13. Terasamasikkhāpadavaṇṇanā",
  "atk-vin02a17:351_0": "1226.",
  "atk-vin02a17:351_1": "Terasame –",
  "atk-vin02a17:351_2": "parikkhepaṁ atikkāmentiyāti ekena pādena atikkante dukkaṭaṁ, dutiyena pācittiyaṁ.",
  "atk-vin02a17:351_3": "Upacārepi eseva nayo.",
  "atk-vin02a17:352_0": "1227.Acchinnacīvarikāyātiādīsu saṅkaccikacīvarameva cīvaranti veditabbaṁ.",
  "atk-vin02a17:352_1": "Āpadāsūti mahagghaṁ hoti saṅkaccikaṁ, pārupitvā gacchantiyāva upaddavo uppajjati, evarūpāsu āpadāsu anāpatti.",
  "atk-vin02a17:352_2": "Sesaṁ uttānameva.",
  "atk-vin02a17:352_3": "Eḷakalomasamuṭṭhānaṁ –",
  "atk-vin02a17:352_4": "kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, ticittaṁ, tivedananti.",
  "atk-vin02a17:353_0": "Terasamasikkhāpadaṁ.",
  "atk-vin02a17:354_0": "Chattupāhanavaggo navamo.",
  "atk-vin02a17:355_0": "Uddiṭṭhā kho ayyāyo chasaṭṭhisataṁ pācittiyā dhammāti ettha sabbāneva bhikkhunīnaṁ khuddakesu channavuti, bhikkhūnaṁ dvenavutīti aṭṭhāsītisataṁ sikkhāpadāni, tato sakalaṁ bhikkhunīvaggaṁ, paramparabhojanaṁ, anatirittabhojanaṁ, anatirittena abhihaṭṭhuṁ pavāraṇaṁ, paṇītabhojanaviññatti, acelakasikkhāpadaṁ, duṭṭhullapaṭicchādanaṁ, ūnavīsativassupasampādanaṁ, mātugāmena saddhiṁ saṁvidhāya addhānagamanaṁ, rājantepurappavesanaṁ, santaṁ bhikkhuṁ anāpucchā vikāle gāmappavesanaṁ, nisīdanaṁ vassikasāṭikanti imāni dvāvīsati sikkhāpadāni apanetvā sesāni satañca chasaṭṭhi ca sikkhāpadāni pātimokkhuddesamaggena uddiṭṭhāni hontīti veditabbāni. Tenāha –",
  "atk-vin02a17:355_1": "“uddiṭṭhā kho ayyāyo chasaṭṭhisataṁ pācittiyā dhammā…pe…",
  "atk-vin02a17:355_2": "evametaṁ dhārayāmī”ti.",
  "atk-vin02a17:356_0": "Tatrāyaṁ saṅkhepato samuṭṭhānavinicchayo –",
  "atk-vin02a17:356_1": "giraggasamajjaṁ, cittāgārasikkhāpadaṁ, saṅghāṇi, itthālaṅkāro, gandhavaṇṇako, vāsitakapiññāko, bhikkhunīādīhi ummaddanaparimaddanānīti imāni dasa sikkhāpadāni acittakāni lokavajjāni.",
  "atk-vin02a17:356_2": "Ayaṁ panettha adhippāyo –",
  "atk-vin02a17:356_3": "vināpi cittena āpajjitabbattā acittakāni, citte pana sati akusaleneva āpajjitabbattā lokavajjāni.",
  "atk-vin02a17:356_4": "Avasesāni acittakāni, paṇṇattivajjāneva.",
  "atk-vin02a17:356_5": "Corīvuṭṭhāpanaṁ, gāmantaraṁ, ārāmasikkhāpadaṁ gabbhinivagge ādito paṭṭhāya satta, kumāribhūtavagge ādito paṭṭhāya pañca, purisasaṁsaṭṭhaṁ pārivāsiyachandadānaṁ, anuvassavuṭṭhāpanaṁ, ekantarikavuṭṭhāpananti imāni ekūnavīsati sikkhāpadāni sacittakāni paṇṇattivajjāni, avasesāni sacittakāni lokavajjānevāti.",
  "atk-vin02a17:357_0": "Samantapāsādikāya vinayasaṁvaṇṇanāya bhikkhunīvibhaṅge",
  "atk-vin02a17:358_0": "Khuddakavaṇṇanā niṭṭhitā.",
  "atk-vin02a17:359_0": "Pācittiyakaṇḍaṁ niṭṭhitaṁ."
}