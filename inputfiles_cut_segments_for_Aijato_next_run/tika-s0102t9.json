{
  "tika-s0102t9:0_0": "10. Pāyāsirājaññasuttavaṇṇanā",
  "tika-s0102t9:1_0": "406.",
  "tika-s0102t9:1_1": "Bhagavatā evaṁ gahitanāmattāti yojanā.",
  "tika-s0102t9:1_2": "Yasmā rājaputtā loke “kumāro”ti voharīyanti.",
  "tika-s0102t9:1_3": "Ayañca rañño kittimaputto, tasmā āha “rañño…pe…",
  "tika-s0102t9:1_4": "sañjāniṁsū”ti.",
  "tika-s0102t9:2_0": "Assāti therassa.",
  "tika-s0102t9:2_1": "Puññāni karonto kappasatasahassaṁ devesu ceva manussesu ca uppajjitvā visesaṁ nibbattetuṁ nāsakkhi indriyānaṁ aparipakkattā.",
  "tika-s0102t9:2_2": "Tatiyadivaseti pabbataṁ āruḷhadivasato tatiye divase.",
  "tika-s0102t9:3_0": "Tesaṁ sāvakabodhiyā niyatatāya, puññasambhārassa ca sātisayattā vinipātaṁ agantvā ekaṁ buddhantaraṁ…pe…",
  "tika-s0102t9:3_1": "anubhavantānaṁ.",
  "tika-s0102t9:3_2": "Devatāyāti pubbe sahadhammacāriniyā suddhāvāsadevatāya.",
  "tika-s0102t9:4_0": "“Kuladārikāya kucchimhi uppanno”ti vatvā taṁ evassa uppannabhāvaṁ mūlato paṭṭhāya dassetuṁ “sā cā”tiādi vuttaṁ.",
  "tika-s0102t9:4_1": "Tattha sāti kuladārikā.",
  "tika-s0102t9:4_2": "Ca-saddo byatirekattho, tena vuccamānaṁ visesaṁ joteti.",
  "tika-s0102t9:4_3": "Kulagharanti patikulagehaṁ.",
  "tika-s0102t9:4_4": "Gabbhanimittanti gabbhassa saṇṭhitabhāvanimittaṁ.",
  "tika-s0102t9:4_5": "Satipi visākhāya ca sāvatthivāsikulapariyāpannatte tassā tattha padhānabhāvadassanatthaṁ “visākhañcā”ti vuttaṁ yathā “brāhmaṇā āgatā vāsiṭṭhopi āgato”ti.",
  "tika-s0102t9:4_6": "Devatāti idhapi sā eva suddhāvāsadevatā.",
  "tika-s0102t9:4_7": "Pañheti “bhikkhu bhikkhu ayaṁ vammiko”tiādinā āgate pannarasapañhe.",
  "tika-s0102t9:5_0": "Setabyāti itthiliṅgavasena tassa nagarassa nāmaṁ.Uttarenāti ena-saddayogena “setabya”nti upayogavacanaṁ pāḷiyaṁ vuttaṁ.",
  "tika-s0102t9:5_1": "Atthavacanena pana uttarasaddaṁ apekkhitvā setabyatoti nissakkappayogo kato.",
  "tika-s0102t9:5_2": "Anabhisittakarājāti khattiyajātiko abhisekaṁ appatto.",
  "tika-s0102t9:6_0": "Pāyāsirājaññavatthuvaṇṇanā",
  "tika-s0102t9:7_0": "407.Diṭṭhiyevadiṭṭhigatanti gata-saddena padavaḍḍhanamāha, diṭṭhiyā vā gatamattaṁ diṭṭhigataṁ, ayāthāvaggāhitāya gantabbābhāvato diṭṭhiyā gahaṇamattaṁ, kevalo micchābhinivesoti attho, taṁ pana diṭṭhigataṁ tassa ayonisomanasikārādivasena uppajjitvā paṭipakkhasammukhībhāvābhāvato, anurūpāhāralābhato ca samudācārappattaṁ jātanti pāḷiyaṁ “uppannaṁ hotī”ti vuttaṁ.",
  "tika-s0102t9:7_1": "Taṁ taṁ kāraṇaṁ apadisitvāti tato idhāgacchanakassa, ito tattha gacchanakassa ca apadisanato “tattha tattheva sattānaṁ ucchijjanato”ti evamādi taṁ taṁ kāraṇaṁ paṭirūpakaṁ apadisitvā.",
  "tika-s0102t9:8_0": "408.",
  "tika-s0102t9:8_1": "Āpannānadhippetatthavisaye ayaṁ purā-saddapayogoti āha “purā…pe…",
  "tika-s0102t9:8_2": "saññāpetīti yāva na saññāpetī”ti.",
  "tika-s0102t9:9_0": "Candimasūriyaupamāvaṇṇanā",
  "tika-s0102t9:10_0": "411.",
  "tika-s0102t9:10_1": "Yathā candimasūriyā uḷāravipulobhāsatāya aññena obhāsena anabhibhavanīyā, evamayampi paññāobhāsenāti dassento “candima…pe…",
  "tika-s0102t9:10_2": "aññenā”tiādimāha.",
  "tika-s0102t9:10_3": "Ādīhīti ādi-saddena “kittake ṭhāne ete pavattenti, kittakañca ṭhānaṁ nesaṁ ābhā pharatī”ti evamādimpi codanaṁ saṅgaṇhāti.",
  "tika-s0102t9:10_4": "Paliveṭhessatīti ābandhissati, anuyuñjissatīti attho.",
  "tika-s0102t9:10_5": "Nibbeṭhetuṁ taṁ vissajjetuṁ.",
  "tika-s0102t9:10_6": "Tasmāti yasmā yathāvuttaṁ codanaṁ nibbeṭhetuṁ na sakkoti, tasmā.",
  "tika-s0102t9:10_7": "Attano anicchitaṁ saṅghātanaṁ pakkhaṁ paṭijānanto “parasmiṁ loke, na imasmi”ntiādimāha.",
  "tika-s0102t9:11_0": "Kathaṁ panāyaṁ natthikadiṭṭhi “devo”ti paṭijānātīti tattha kāraṇaṁ dassetuṁ “bhagavā panā”tiādi vuttaṁ.",
  "tika-s0102t9:11_1": "“Devāpi devattabhāveneva ucchijjanti, manussāpi manussattabhāveneva ucchijjantī”ti evaṁ vā assa diṭṭhi, evañca katvā “devā te, na manussā”ti vacanañca na virujjhati.",
  "tika-s0102t9:11_2": "Evaṁ candeti candavimāne, na ca cande vā kathiyante.",
  "tika-s0102t9:12_0": "412.",
  "tika-s0102t9:12_1": "Ābādho etesaṁ atthīti ābādhikā.",
  "tika-s0102t9:12_2": "Dukkhaṁ sañjātaṁ etesanti dukkhitā.",
  "tika-s0102t9:12_3": "Saddhāya ayitabbā saddhāyikā, saddhāya pavattiṭṭhānabhūtā.",
  "tika-s0102t9:12_4": "Tenāha “ahaṁ tumhe”tiādi.",
  "tika-s0102t9:12_5": "Paccayo pattiyāyanaṁ etesu atthīti paccayikā.",
  "tika-s0102t9:13_0": "Coraupamāvaṇṇanā",
  "tika-s0102t9:14_0": "413.Uddisitvāti upecca dassetvā.",
  "tika-s0102t9:14_1": "Kammakāraṇikasattesūti nerayikānaṁ saṅghātanakasattesu.",
  "tika-s0102t9:14_2": "Kammamevāti tehi tehi nerayikehi katakammameva.",
  "tika-s0102t9:14_3": "Kammakāraṇaṁ karotīti āyūhanānurūpaṁ taṁ taṁ kāraṇaṁ karoti, tathā dukkhaṁ uppādetīti attho.",
  "tika-s0102t9:14_4": "Nirayapālāti ettha iti-saddo ādiattho, tena tattha sabbaṁ nirayakaṇḍapāḷiṁ saṅgaṇhāti.",
  "tika-s0102t9:14_5": "Evaṁ suttato nirayapālānaṁ atthibhāvaṁ dassetvā idāni yuttitopi dassetuṁ “manussaloke”tiādi vuttaṁ.",
  "tika-s0102t9:14_6": "Tattha nerayike niraye pālenti tato niggantuṁ appadānavasena rakkhantīti nirayapālā.",
  "tika-s0102t9:14_7": "Yaṁ panettha vattabbaṁ, taṁ papañcasūdanīṭīkāyaṁ gahetabbaṁ.",
  "tika-s0102t9:15_0": "Gūthakūpapurisaupamāvaṇṇanā",
  "tika-s0102t9:16_0": "415.Nimmajjathāti niravasesato majjatha sodhetha.",
  "tika-s0102t9:16_1": "Taṁ pana tassa tassa gūthassa tathā sodhanaṁ apanayanaṁ hotīti āha “apanethā”ti.",
  "tika-s0102t9:17_0": "Asucīti asuddho, so pana yasmā manavaḍḍhanako manoharo na hoti, tasmā āha “amanāpo”ti.",
  "tika-s0102t9:17_1": "Asucisaṅkhātaṁ asucibhāgataṁ attano sabhāvataṁ gato pattoti asucisaṅkhātoti āha “asucikoṭṭhāsabhūto”ti.",
  "tika-s0102t9:17_2": "Duggandhoti duṭṭhagandho aniṭṭhagandho, so pana na yo koci, atha kho pūtigandhoti āha “kuṇapagandho”ti.",
  "tika-s0102t9:17_3": "Jigucchitabbayuttoti hīḷitabbayutto.",
  "tika-s0102t9:17_4": "Paṭikūlo ghānindriyassa paṭikūlarūpo.",
  "tika-s0102t9:17_5": "Ubbādhatīti uparūpari bādhati.",
  "tika-s0102t9:17_6": "Manussānaṁ gandho…pe…",
  "tika-s0102t9:17_7": "bādhati ativiya asucisabhāvattā, asucimhiyeva jātasaṁvaddhanabhāvato, devānañca ghānapasādassa tikkhavisadabhāvato.",
  "tika-s0102t9:18_0": "416.Dūre nibbattā paranimmitavasavattiādayo.",
  "tika-s0102t9:19_0": "419.Sundaradhammeti sobhanaguṇe. Sugatisukhanti sugati ceva tappariyāpannaṁ sukhañca.",
  "tika-s0102t9:20_0": "Gabbhinīupamāvaṇṇanā",
  "tika-s0102t9:21_0": "420.",
  "tika-s0102t9:21_1": "Puññakammato eti uppajjatīti ayo, sukhaṁ.",
  "tika-s0102t9:21_2": "Tappaṭipakkhato anayo, dukkhaṁ.",
  "tika-s0102t9:21_3": "Apakkanti na siddhaṁ na niṭṭhānappattaṁ.",
  "tika-s0102t9:21_4": "Na paripācenti na niṭṭhānaṁ pāpenti.",
  "tika-s0102t9:21_5": "Na upacchindanti attavinipātassa sāvajjabhāvato.",
  "tika-s0102t9:21_6": "Āgamentīti udikkhanti.",
  "tika-s0102t9:21_7": "Nibbisanti yassa pana taṁ kammaphalaṁ nibbisanto niyuñjanto, nibbisanti vā nibbesaṁ vetanaṁ paṭikaṅkhanto bhatapuriso yathā.",
  "tika-s0102t9:22_0": "421.Ubbhinditvāti upasaggena padavaḍḍhanamattanti āha “bhinditvā”ti.",
  "tika-s0102t9:23_0": "Supinakaupamāvaṇṇanā",
  "tika-s0102t9:24_0": "422.“Nikkhamantaṁ vā pavisantaṁ vā jīva”nti idaṁ tassa ajjhāsayavasena vuttaṁ.",
  "tika-s0102t9:24_1": "So hi “sattānaṁ supinadassanakāle attabhāvato jīvo bahi nikkhamitvā taṁtaṁārāmarāmaṇeyyakadassanādivasena ito cito ca paribbhamitvā punadeva attabhāvaṁ anupavisatī”ti evaṁ pavattamicchāgāhavipallattacitto.",
  "tika-s0102t9:24_2": "Athassa thero khuddakāya āṇiyā vipulaṁ āṇiṁ nīharanto viya jīvasamaññāmukhena ucchedadiṭṭhiṁ nīharitukāmo “api nu tā tuyhaṁ jīvaṁ passanti pavisantaṁ vā nikkhamantaṁ vā”ti āha.",
  "tika-s0102t9:24_3": "Yattha pana tathārūpā jīvasamaññā, taṁ dassento “cittācāraṁ jīvanti gahetvā āhā”ti vuttaṁ.",
  "tika-s0102t9:25_0": "423.Veṭhetvāti vekhadānasaṅkhepena veṭhetvā.",
  "tika-s0102t9:25_1": "Cavanakāleti cavanassa cutiyā pattakāle, na cavamānakāle.",
  "tika-s0102t9:25_2": "Rūpakkhandhamattamevāti katipayarūpadhammasaṅghātamattameva.",
  "tika-s0102t9:25_3": "Utusamuṭṭhānarūpadhammasamūhamattameva hi tadā labbhati, matta-saddo vā visesanivattiattho, tena kammajāditisantatirūpavisesaṁ nivatteti.",
  "tika-s0102t9:25_4": "Appavattā hontīti appavattikā honti, na upalabbhatīti attho.",
  "tika-s0102t9:25_5": "Viññāṇe pana jīvasaññī, tasmā “viññāṇakkhandho gacchatī”ti āha, tattha anupalabbhanatoti adhippāyo.",
  "tika-s0102t9:26_0": "Santattaayoguḷaupamāvaṇṇanā",
  "tika-s0102t9:27_0": "424.Vūpasantatejanti vigatusmaṁ.",
  "tika-s0102t9:28_0": "425.Āmatoti ettha ā-saddo āmisa-saddo viya upaḍḍhapariyāyoti āha “addhamato”ti, āmatoti vā īsaṁ darathena usmanā yuttamaraṇo marantoti attho.",
  "tika-s0102t9:28_1": "Mīyamāno hi avigatusmo hoti, na mato viya vigatusmo.",
  "tika-s0102t9:28_2": "Tenāha “marituṁ āraddho hotī”ti.",
  "tika-s0102t9:28_3": "Tathā rūpassa odhunanaṁ nāmassa orato parivattanamevāti āha “orato karothā”ti.",
  "tika-s0102t9:28_4": "Orato kātukāmassa pana saṁparivattanaṁ sandhunanaṁ, taṁ pana parato karaṇanti āha “parato karothā”ti.",
  "tika-s0102t9:28_5": "Paramukhaṁ katassa ito cito parivattanaṁ niddhunananti āha “aparāparaṁ karothā”ti.",
  "tika-s0102t9:28_6": "Indriyāni aparibhinnānīti adhippāyena “tañcāyatanaṁ na paṭisaṁvedetī”ti vuttaṁ.",
  "tika-s0102t9:29_0": "Saṅkhadhamaupamāvaṇṇanā",
  "tika-s0102t9:30_0": "426.",
  "tika-s0102t9:30_1": "Saṅkhaṁ dhamati, dhamāpetīti vā saṅkhadhamo.",
  "tika-s0102t9:30_2": "Upalāpetvāti uparūpari saddayogavasena sallāpetvā, saddayuttaṁ katvāti attho.",
  "tika-s0102t9:30_3": "Taṁ pana atthato dhamanamevāti āha “dhamitvā”ti.",
  "tika-s0102t9:31_0": "Aggikajaṭilaupamāvaṇṇanā",
  "tika-s0102t9:32_0": "428.",
  "tika-s0102t9:32_1": "Āhito aggi etassa atthīti aggiko, svāssa aggikabhāvo yasmā aggihutamālāvedisampādanehi ceva indhanadhūmabarihisasappitelūpaharaṇehi balipupphadhūmagandhādiupahārehi ca tassa payirupāsanāya icchito, tasmā vuttaṁ “aggiparicārako”ti.",
  "tika-s0102t9:32_2": "Āyuṁ pāpuṇāpeyyanti yathā cirajīvī hoti, evaṁ āyuṁ pacchimavayaṁ pāpeyyaṁ.",
  "tika-s0102t9:32_3": "Vaḍḍhiṁ gameyyanti sarīrāvayave, guṇāvayave ca phātiṁ pāpeyyaṁ.",
  "tika-s0102t9:32_4": "Araṇī yugaḷanti uttarāraṇī, adharāraṇīti araṇīdvayaṁ.",
  "tika-s0102t9:33_0": "429.Evanti “bālo pāyāsirājañño”tiādippakārena.",
  "tika-s0102t9:33_1": "Tayāti theraṁ sandhāya vadati.",
  "tika-s0102t9:33_2": "Vuttayuttakāraṇamakkhalakkhaṇenāti vuttayuttakāraṇassa makkhanasabhāvena.",
  "tika-s0102t9:33_3": "Yugaggāhalakkhaṇenāti samadhuraggahaṇalakkhaṇena.",
  "tika-s0102t9:33_4": "Palāsenāti palāsetīti palāso, parassa guṇe uttaritare ḍaṁsitvā viya chaḍḍento attano guṇehi same karotīti attho.",
  "tika-s0102t9:33_5": "Samakaraṇaraso hi palāso, tena palāsena.",
  "tika-s0102t9:34_0": "Dvesatthavāhaupamāvaṇṇanā",
  "tika-s0102t9:35_0": "430.Haritakapattanti haritabbapattaṁ, appapattanti attho.",
  "tika-s0102t9:35_1": "Tenāha “antamaso”tiādi.",
  "tika-s0102t9:35_2": "Sannaddhadhanukalāpanti ettha kalāpanti tūṇīramāha, tañca sannayhato dhanunā vinā na sannayhatīti āha “sannaddhadhanukalāpa”nti.",
  "tika-s0102t9:35_3": "Āsittodakāni vaṭumānīti gamanamaggā ceva taṁtaṁudakamaggā ca sammadeva devena phuṭṭhattā tahaṁ tahaṁ paggharitaudaka sandamānaudakā.",
  "tika-s0102t9:35_4": "Tenāha “paripuṇṇasalilā maggā ca kandarā cā”ti.",
  "tika-s0102t9:36_0": "Yathābhatenāti sakaṭesu yathāṭhapitena, yathā “amma ito karohī”ti vutte ṭhapesīti attho karaṇakiriyāya kiriyāsāmaññavācībhāvato.",
  "tika-s0102t9:36_1": "Tasmā yathāropitena, yathāgahitenāti attho vutto.",
  "tika-s0102t9:37_0": "Akkhadhuttakaupamāvaṇṇanā",
  "tika-s0102t9:38_0": "434.Parājayaguḷanti yena guḷena, yāya salākāya ṭhitāya ca parājayo hoti, taṁ adassanaṁ gamento gilati.Pajjohananti pakārehi juhanakammaṁ.",
  "tika-s0102t9:38_1": "Taṁ pana balidānavasena karīyatīti āha “balikamma”nti.",
  "tika-s0102t9:39_0": "Sāṇabhārikaupamāvaṇṇanā",
  "tika-s0102t9:40_0": "436.Gāmapattanti gāmo eva hutvā āpajjitabbaṁ, suññabhāvena anāvasitabbaṁ.",
  "tika-s0102t9:40_1": "Tenāha “vuṭṭhitagāmapadeso”ti.",
  "tika-s0102t9:40_2": "Gāmapadanti yathā purisassa pādanikkhittaṭṭhānaṁ adhigataparicchedaṁ “pada”nti vuccati, evaṁ gāmavāsīhi āvasitaṭṭhānaṁ adhigatanivutthāgāraṁ “gāmapada”nti vuttaṁ.",
  "tika-s0102t9:40_3": "Tenāha “ayamevattho”ti.",
  "tika-s0102t9:40_4": "Susannaddhoti sukhena gahetvā gamanayogyatāvasena suṭṭhu sajjito.",
  "tika-s0102t9:40_5": "Taṁ pana susajjanaṁ suṭṭhu bandhanavasenevāti āha “subaddho”ti.",
  "tika-s0102t9:41_0": "Ayādīnampi lohabhāve satipi loha-saddo sāsane tambalohe niruḷhoti āha “lohanti tambaloha”nti.",
  "tika-s0102t9:42_0": "Saraṇagamanavaṇṇanā",
  "tika-s0102t9:43_0": "437.Abhiraddhoti ārādhitacitto, sāsanassa ārādhitacittatā pasīdanavasenāti āha “abhippasanno”ti.",
  "tika-s0102t9:43_1": "Pañhupaṭṭhānānīti pañhesu upaṭṭhānāni mayā pucchitatthesu tumhākaṁ vissajjanavasena ñāṇupaṭṭhānāni.",
  "tika-s0102t9:44_0": "Yaññakathāvaṇṇanā",
  "tika-s0102t9:45_0": "438.Saṅghātanti saṁ-saddo padavaḍḍhanamattanti āha “ghāta”nti.",
  "tika-s0102t9:45_1": "Vipākaphalenāti sadisaphalena.",
  "tika-s0102t9:45_2": "Mahapphalo na hoti gavādipāṇaghātena upakkiliṭṭhabhāvato.",
  "tika-s0102t9:45_3": "Guṇānisaṁsenāti uddayaphalena.",
  "tika-s0102t9:45_4": "Ānubhāvajutiyāti paṭipakkhavigamanajanitena sabhāvasaṅkhātena tejena.",
  "tika-s0102t9:45_5": "Na mahājutiko hoti aparisuddhabhāvato.",
  "tika-s0102t9:45_6": "Vipākavipphāratāyāti vipākaphalassa vipulatāya, pāripūriyāti attho.",
  "tika-s0102t9:45_7": "Duṭṭhukhetteti usabhādidosehi dūsitakhette, taṁ pana vappābhāvato asāraṁ hotīti āha “nissārakhette”ti.",
  "tika-s0102t9:45_8": "Dubbhūmeti kucchitabhūmibhāge, svāssa kucchitabhāvo asāratāya vā siyā ninnatādidosavasena vā.",
  "tika-s0102t9:45_9": "Tattha paṭhamo pakkho paṭhamapadena dassitoti itaraṁ dassento “visamabhūmibhāge”ti āha.",
  "tika-s0102t9:45_10": "Daṇḍābhighātādinā chinnabhinnāni.",
  "tika-s0102t9:45_11": "Pūtīnīti gomayalepadānādisukhena asukkhāpitattā pūtibhāvaṁ gatāni.",
  "tika-s0102t9:45_12": "Tāni pana yasmā sāravantāni na honti, tasmā vuttaṁ “nissārānī”ti.",
  "tika-s0102t9:45_13": "Vātātapahatānīti vātena ca ātapena ca vinaṭṭhabījasāmatthiyāni.",
  "tika-s0102t9:45_14": "Tenāha “pariyādinnatejānī”ti.",
  "tika-s0102t9:45_15": "Yaṁ yathājātavīhiādigatena taṇḍulena aṅkuruppādanayogyabījasāmatthiyaṁ, taṁ taṇḍulasāro, tassa ādānaṁ gahaṇaṁ tathāuppajjanameva.",
  "tika-s0102t9:45_16": "Etāni pana bījāni na tādisāni khaṇḍādidosavantatāya.",
  "tika-s0102t9:45_17": "Dhārāya khette anuppavesanaṁ nāma vassanameva, taṁ paṭikkhepavasena dassento āha “na sammā vasseyyā”ti.",
  "tika-s0102t9:45_18": "Aṅkuramūlapattādīhīti cettha aṅkurakandādīhi uddhaṁ vuddhiṁ, mūlajaṭādīhi heṭṭhā viruḷhiṁ, pattapupphādīhi samantato ca vepullanti yojanā.",
  "tika-s0102t9:46_0": "Aparūpaghātenāti paresaṁ vibādhanena.",
  "tika-s0102t9:46_1": "Uppannapaccayatoti nibbattitaghāsacchādanādideyyadhammato.",
  "tika-s0102t9:46_2": "Gavādighātenapi hi tattha paṭiggāhakānaṁ ghāso saṅkīyati.",
  "tika-s0102t9:46_3": "“Aparūpaghātitāyā”ti idaṁ sīlavantatāya kāraṇavacanaṁ.",
  "tika-s0102t9:46_4": "Guṇātirekanti guṇātirittaṁ, sīlādilokuttaraguṇehi visiṭṭhanti attho.",
  "tika-s0102t9:46_5": "Vipulāti saddhāsampadādivasena uḷārā.",
  "tika-s0102t9:47_0": "Uttaramāṇavavatthuvaṇṇanā",
  "tika-s0102t9:48_0": "439.",
  "tika-s0102t9:48_1": "Atha kho tehi sakuṇḍakehi taṇḍulehi siddhaṁbhattaṁ uttaṇḍulameva hotīti āha “uttaṇḍulabhatta”nti.",
  "tika-s0102t9:48_2": "Bilaṅgaṁ vuccati āranālaṁ bilaṅgato nibbattanato, tadeva kañjiyato jātanti kañjiyaṁ, taṁ dutiyaṁ etassāti bilaṅgadutiyaṁ, taṁ “kañjikadutiya”nti ca vuttaṁ.",
  "tika-s0102t9:48_3": "Dhorakānīti dhoviyāni.",
  "tika-s0102t9:48_4": "Yasmā thūlatarānipi “thūlānī”ti vattabbataṁ arahanti, tasmā “thūlānicā”ti vuttaṁ.",
  "tika-s0102t9:48_5": "Guḷadasānīti suttānaṁ thūlatāya, kañjikassa bahalatāya ca piṇḍitadasāni.",
  "tika-s0102t9:48_6": "Tenāha “puñjapuñja…pe…",
  "tika-s0102t9:48_7": "dasānī”ti.",
  "tika-s0102t9:48_8": "Anuddisatīti anu anu katheti.",
  "tika-s0102t9:49_0": "440.Asakkaccanti na sakkaccaṁ anādarakāraṁ, taṁ pana kammaphalasaddhāya abhāvena hotīti āha “saddhāvirahita”nti.",
  "tika-s0102t9:49_1": "Acittīkatanti cittīkārapaccupaṭṭhāpanavasena na cittīkataṁ.",
  "tika-s0102t9:49_2": "Tenāha “cittīkāravirahita”ntiādi.",
  "tika-s0102t9:49_3": "Cittīkārarahitaṁ vā acittīkataṁ, yathā kataṁ paresaṁ vimhayāvahaṁ hoti, tathā akataṁ.",
  "tika-s0102t9:49_4": "Cittassa uḷārapaṇītabhāvo pana asakkaccadāneneva bādhito.",
  "tika-s0102t9:49_5": "Apaviddhanti chaḍḍanīyadhammaṁ viya apaviddhaṁ katvā, etena tasmiṁ dāne gāravākaraṇaṁ vadati.",
  "tika-s0102t9:49_6": "Serīsakaṁ nāmāti “serīsaka”nti evaṁ nāmakaṁ.",
  "tika-s0102t9:49_7": "Tucchanti parijanaparicchedavirahato rittaṁ.",
  "tika-s0102t9:50_0": "Pāyāsidevaputtavaṇṇanā",
  "tika-s0102t9:51_0": "441.Tassānubhāvenāti tassa dānassa ānubhāvena.",
  "tika-s0102t9:51_1": "Sirīsarukkhoti pabhassarakhandhaviṭapasākhāpalāsasampanno manuññadassano dibbo sirīsarukkho.",
  "tika-s0102t9:51_2": "Aṭṭhāsīti phalassa kammasarikkhataṁ dassento vimānadvāre nibbattitvā aṭṭhāsi.",
  "tika-s0102t9:51_3": "Pubbāciṇṇavasenāti purimajātiyaṁ tattha nivāsaparicayanavasena.",
  "tika-s0102t9:51_4": "Na kevalaṁ pubbāciṇṇavaseneva, atha kho utusukhumavasena pīti dassento “tattha kirassa utusukhaṁ hotī”ti āha.",
  "tika-s0102t9:52_0": "Soti uttaro māṇavo.",
  "tika-s0102t9:52_1": "Yadi asakkaccaṁ dānaṁ datvā pāyāsi tattha nibbatto, pāyāsissa paricārikā sakkaccaṁ dānaṁ datvā kathaṁ tattha nibbattāti āha “pāyāsissa panā”ti.",
  "tika-s0102t9:52_2": "Nikantivasenāti pāyāsimhi sāpekkhāvasena, pubbepi vā tattha nivutthapubbatāya.",
  "tika-s0102t9:52_3": "Disācārikavimānanti ākāsaṭṭhaṁ hutvā disāsu vicaraṇakavimānaṁ, na rukkhapabbatasikharādisambandhaṁ.",
  "tika-s0102t9:52_4": "Vaṭṭaniaṭaviyanti vimānavīthiyanti.",
  "tika-s0102t9:53_0": "Pāyāsirājaññasuttavaṇṇanāya līnatthappakāsanā.",
  "tika-s0102t9:54_0": "Niṭṭhitā ca mahāvaggaṭṭhakathāya līnatthappakāsanā.",
  "tika-s0102t9:55_0": "Mahāvaggaṭīkā niṭṭhitā."
}