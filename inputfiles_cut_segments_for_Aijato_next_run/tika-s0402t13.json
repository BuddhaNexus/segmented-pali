{
  "tika-s0402t13:0_0": "(14) 4. Santhāravaggavaṇṇanā",
  "tika-s0402t13:1_0": "152.",
  "tika-s0402t13:1_1": "Catutthassa paṭhame āmisassa ca dhammassa ca alābhena attano parassa ca antare sambhavantassa chiddassa vivarassa bhedassa santharaṇaṁ pidahanaṁ saṅgaṇhanaṁ santhāro.",
  "tika-s0402t13:1_2": "Ayañhi lokasannivāso alabbhamānena āmisena dhammena cāti dvīhi chiddo.",
  "tika-s0402t13:1_3": "Tassa taṁ chiddaṁ yathā na paññāyati, evaṁ pīṭhassa viya paccattharaṇena āmisena dhammena ca santharaṇaṁ saṅgaṇhanaṁ santhāroti vuccati.",
  "tika-s0402t13:1_4": "Ettha ca āmisena saṅgaho āmisasanthāro nāma.",
  "tika-s0402t13:1_5": "Taṁ karontena mātāpitūnaṁ bhikkhugatikassa veyyāvaccakarassa rañño corānañca aggaṁ aggahetvāpi dātuṁ vaṭṭati.",
  "tika-s0402t13:1_6": "Āmasitvā dinnehi rājāno ca corā ca anatthampi karonti, jīvitakkhayampi pāpenti.",
  "tika-s0402t13:1_7": "Anāmasitvā dinnena attamanā honti, coranāgavatthuādīni cettha vatthūni kathetabbāni.",
  "tika-s0402t13:1_8": "Tāni samantapāsādikāya vinayaṭṭhakathāyaṁ vitthāritāni.",
  "tika-s0402t13:1_9": "Sakkaccaṁ uddesadānaṁ pāḷivaṇṇanā dhammakathākathananti evaṁ dhammena saṅgaho dhammasanthāro nāma.",
  "tika-s0402t13:2_0": "153-163. Dutiyādīni uttānatthāneva.",
  "tika-s0402t13:3_0": "Santhāravaggavaṇṇanā niṭṭhitā."
}