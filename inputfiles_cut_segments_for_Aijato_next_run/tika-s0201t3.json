{
  "tika-s0201t3:0_0": "3. Opammavaggo",
  "tika-s0201t3:1_0": "1. Kakacūpamasuttavaṇṇanā",
  "tika-s0201t3:2_0": "222.Moḷinti kesaracanaṁ.",
  "tika-s0201t3:2_1": "Vehāyasanti ākāse.",
  "tika-s0201t3:2_2": "Ratanacaṅkoṭavarenāti ratanasilāmayavaracaṅkoṭakena sahassanetto sirasā paṭiggahi.",
  "tika-s0201t3:2_3": "“Suvaṇṇacaṅkoṭakavarenā”tipi pāṭho.",
  "tika-s0201t3:3_0": "Sāti moḷi.",
  "tika-s0201t3:3_1": "Moḷi etassa atthīti moḷiko, moḷiko eva moḷiyo.",
  "tika-s0201t3:3_2": "Phaggunoti pana nāmaṁ.",
  "tika-s0201t3:3_3": "Saṅkhāti samaññā.",
  "tika-s0201t3:3_4": "Velīyati khaṇamuhuttādivasena upadisīyatīti velā, kāloti āha “tāyaṁ velāyaṁ…pe…",
  "tika-s0201t3:3_5": "ayaṁ kālavelā nāmā”ti.",
  "tika-s0201t3:3_6": "Velayati paricchedavasena tiṭṭhatīti velā, sīmā.",
  "tika-s0201t3:3_7": "Velayati saṁkilesapakkhaṁ cālayatīti velā, sīlaṁ.",
  "tika-s0201t3:3_8": "Anatikkamanaṭṭhopi cassa saṁkilesadhammanimittaṁ acalanameva.",
  "tika-s0201t3:3_9": "Viññupurisābhāve chapañcavācāmattaṁ ovāde pamāṇaṁ nāma.Davasahagataṁ katvāti kīḷāsahitaṁ katvā.",
  "tika-s0201t3:4_0": "Missībhūtoti ananulomikasaṁsaggavasena missībhūto.",
  "tika-s0201t3:4_1": "“Avaṇṇaṁ bhāsatī”ti saṅkhepato vuttaṁ vivarituṁ “tāpanapacanakoṭṭanādīnī”tiādi vuttaṁ.",
  "tika-s0201t3:4_2": "Adhikaraṇampi karotīti ettha yathā so adhikaraṇāya parisakkati, taṁdassanaṁ “imesaṁ bhikkhūna”ntiādi.",
  "tika-s0201t3:4_3": "Adhikaraṇaṁ ākaḍḍhatīti adhikaraṇaṁ uddissa te bhikkhū ākaḍḍhati, adhikaraṇaṁ vā tesu uppādento ākaḍḍhati.",
  "tika-s0201t3:4_4": "Uddesapadaṁ vāti padaso uddesamattaṁ vā.",
  "tika-s0201t3:4_5": "Neva piyakamyatāyāti neva attani satthuno piyabhāvakāmatāya.",
  "tika-s0201t3:4_6": "Na bhedādhippāyenāti na satthuno tena bhikkhunā bhedādhippāyena.",
  "tika-s0201t3:4_7": "Atthakāmatāyāti moḷiyaphaggunassa hitakāmatāya.",
  "tika-s0201t3:5_0": "224.Avaṇṇabhāsaneti bhikkhunīnaṁ aguṇakathane.",
  "tika-s0201t3:5_1": "Chandādīnaṁ vatthubhāvato kāmaguṇā gehaṁ viya gehaṁ, te ca te sitā nissitāti gehassitāti vuttā.",
  "tika-s0201t3:5_2": "Taṇhāchandāpi tāsaṁ kattukāmatāpīti ubhayepi taṇhāchandā, paṭighachandā pana tesaṁ kattukāmatā eva.",
  "tika-s0201t3:5_3": "Phalikamaṇi viya pakatipabhassarassa cittasantānassa upasaṅgo viya vipariṇāmakāraṇaṁ rāgādayoti āha “rattampi cittaṁ vipariṇata”ntiādi.",
  "tika-s0201t3:5_4": "Hitānukampīti karuṇāya paccupaṭṭhāpanamāha.",
  "tika-s0201t3:5_5": "“Yassantarato na santi kopā”tiādīsu viya antara-saddo cittapariyāyoti āha “dosantaroti dosacitto”ti.",
  "tika-s0201t3:6_0": "225.",
  "tika-s0201t3:6_1": "Dubbacatāya ovādaṁ asampaṭicchanto citteneva paṭiviruddho aṭṭhāsi.",
  "tika-s0201t3:6_2": "Gaṇhiṁsu cittaṁ, hadayagāhiniṁ paṭipajjiṁsūti attho.",
  "tika-s0201t3:6_3": "Pūrayiṁsu ajjhāsayanti attho.",
  "tika-s0201t3:6_4": "Ekasmiṁ samaye paṭhamabodhiyaṁ.",
  "tika-s0201t3:6_5": "Ekāsanaṁ bhojanassa ekāsanabhojanaṁ, ekavelāyameva bhojanaṁ.",
  "tika-s0201t3:6_6": "Tañca kho pubbaṇhe evāti āha “ekaṁ purebhattabhojana”ntiādi.",
  "tika-s0201t3:6_7": "Sattakkhattuṁ bhuttabhojanampi imasmiṁ sutte ekāsanabhojananteva adhippetaṁ, na ekāsanikatāya ekāya eva nisajjāya bhojanaṁ.",
  "tika-s0201t3:6_8": "“Appaḍaṁsa…pe…",
  "tika-s0201t3:6_9": "samphassa”ntiādīsu viya appa-saddo abhāvatthoti āha “nirābādhataṁ, niddukkhata”nti.",
  "tika-s0201t3:6_10": "Padhānādivasena sallahukaṁ akicchaṁ uṭṭhānaṁ sallahukauṭṭhānaṁ.",
  "tika-s0201t3:6_11": "Na ekappahārenāti na ekavārena, na ekasmiṁyeva kāleti adhippāyo.",
  "tika-s0201t3:6_12": "Dve bhojanānīti “aparaṇhe rattiya”nti kālavasena dve bhojanāni.",
  "tika-s0201t3:6_13": "Pañca guṇeti appābādhādike pañca ānisaṁse.",
  "tika-s0201t3:6_14": "Satuppādakaraṇīyamattamevāti satuppādamattakaraṇīyameva, nivāretabbassa punappunaṁ samādapanañca nāhosi.",
  "tika-s0201t3:7_0": "Maṇḍabhūmīti ojavantabhūmi, yattha parisiñcanena vinā sassāni kiṭṭhāni sampajjanti.",
  "tika-s0201t3:7_1": "Yuge yojetabbāni yoggāni, tesaṁ ācariyo yoggācariyo, tesaṁ sikkhāpanako.",
  "tika-s0201t3:7_2": "Gāmaṇihatthiādayopi “yoggā”ti vuccantīti āha pāḷiyaṁ “assadammasārathī”ti.",
  "tika-s0201t3:7_3": "Catūsu maggesu yena yena maggena icchati.",
  "tika-s0201t3:7_4": "Javasamagādibhedāsu gatīsu yaṁ yaṁ gatiṁ.",
  "tika-s0201t3:7_5": "Taṁ taṁ maggaṁ āruḷhāva otiṇṇāyeva.",
  "tika-s0201t3:7_6": "Neva vāretabbā rasmiviniggaṇhanena.",
  "tika-s0201t3:7_7": "Na vijjhitabbā patodalaṭṭhiyā.",
  "tika-s0201t3:7_8": "Gamanamevāti ime yuttā mama icchānurūpaṁ mandaṁ gacchanti, samaṁ gacchanti, sīghaṁ gacchantīti khuresu nimittaggahaṇaṁ paṭṭhapetvā sārathinā tesaṁ gamanameva passitabbaṁ hoti, na tattha niyojanaṁ.",
  "tika-s0201t3:7_9": "Tehipi bhikkhūhi.",
  "tika-s0201t3:7_10": "Pajahiṁsu pajahitabbaṁ.",
  "tika-s0201t3:7_11": "Sāladūsanāti sālarukkhavisanāsakā.",
  "tika-s0201t3:7_12": "Aññā ca valliyo sālarukkhe vinandhitvā ṭhitā.",
  "tika-s0201t3:7_13": "Bahi nīharaṇenāti sālavanato bahi chaḍḍanena.",
  "tika-s0201t3:7_14": "Susaṇṭhitāti saṇṭhānasampannā, mariyādaṁbandhitvāti ālavālasampādanavasena mariyādaṁ bandhitvā.",
  "tika-s0201t3:7_15": "Kipillapuṭakaṁ tambakipillakapuṭakaṁ.",
  "tika-s0201t3:7_16": "Sukkhadaṇḍakaharaṇaṁ ālavālabbhantarā.",
  "tika-s0201t3:8_0": "226.",
  "tika-s0201t3:8_1": "Videharaṭṭhe jātasaṁvaḍḍhatāya vedehikā.",
  "tika-s0201t3:8_2": "Paṇḍā vuccati paññā, tāya itā gatā pavattāti paṇḍitā.",
  "tika-s0201t3:8_3": "Gahapatānīti gehasāminī.",
  "tika-s0201t3:8_4": "Soraccenāti saṁyamena.",
  "tika-s0201t3:8_5": "Nivātavuttīti paṇipātakārī.",
  "tika-s0201t3:8_6": "Nibbutāti nibbutaduccaritapariḷāhā.",
  "tika-s0201t3:8_7": "Uṭṭhāhikāti uṭṭhānavīriyavatī.",
  "tika-s0201t3:8_8": "Kibbisāti kurūrā.",
  "tika-s0201t3:9_0": "227.Evaṁ akkhantiyā dosaṁ dassetvāti “guṇavanto”ti loke patthaṭakittisaddānampi akkhantinimittaṁ ayasuppattiguṇaparihāniādiṁ akkhamatāyaādīnavaṁ pakāsetvā.",
  "tika-s0201t3:9_1": "Vacanapatheti vacanamagge yuttakālādike.",
  "tika-s0201t3:9_2": "Saṇhābhāvopi hi vacanassa pavattiākāroti katvā “vacanapatho” tveva vutto.",
  "tika-s0201t3:9_3": "Tesaṁyeva kālādīnaṁ.",
  "tika-s0201t3:9_4": "Mettā etassa atthīti mettaṁ, uppannaṁ mettacittaṁ etesanti uppannamettacittā.",
  "tika-s0201t3:9_5": "Puna “kālena vā, bhikkhave”tiādi pāḷi dhammasabhāvadassanavasena pavattā “paraṁ codanāvasena vadantā nāma imehi ākārehi vadantī”ti.",
  "tika-s0201t3:9_6": "Adhimuñcitvāti abhirativasena tasmiṁ puggale bhāvanācittaṁ muñcitvā vissajjetvā.",
  "tika-s0201t3:9_7": "So puggalo ārammaṇaṁ etassāti tadārammaṇaṁ, mettacittaṁ.",
  "tika-s0201t3:9_8": "Yadi evaṁ padesavisayaṁ taṁ kathaṁ nippadesavisayaṁ viya hotīti codento “kathaṁ tadārammaṇaṁ sabbāvantaṁ lokaṁ karotī”ti āha, itaro “pañca vacanapathe”tiādinā pariharati.",
  "tika-s0201t3:9_9": "Idha tadārammaṇañcāti tasseva mettacittassa ārammaṇaṁ katvāti pāḷiyaṁ vacanaseso daṭṭhabbo.",
  "tika-s0201t3:9_10": "Tenāha “puna tassevā”tiādi.",
  "tika-s0201t3:9_11": "Sabbā sattakāyasaṅkhātā pajā etassa atthīti sabbāvantoti imamatthaṁ dassento “sabbāvanta”nti āha.",
  "tika-s0201t3:9_12": "Vipulenāti mahājanārammaṇena.",
  "tika-s0201t3:9_13": "Mahantapariyāyo hi vipula-saddo, mahattañcettha bahukabhāvo.",
  "tika-s0201t3:9_14": "Tenāha “anekasattārammaṇenā”ti.",
  "tika-s0201t3:9_15": "Tañca puggalanti pañca vacanapathe gahetvā āgatapuggalaṁ.",
  "tika-s0201t3:9_16": "Cittassāti mettāsahagatacittassa.",
  "tika-s0201t3:9_17": "Ettha ca mettāsahagatena cetasā viharissāmāti sambandho.",
  "tika-s0201t3:9_18": "Tattha kathanti āha “tañca puggalaṁ sabbañca lokaṁ tassa cittassa ārammaṇaṁ katvā adhimuccitvā”ti.",
  "tika-s0201t3:10_0": "228.Tadatthadīpikanti yā mettaṁ cetovimuttiṁ sammadeva bhāvetvā ṭhitassa nibbikārato kenaci vikāraṁ na āpādetabbatā, tadatthajotikaṁ.",
  "tika-s0201t3:10_1": "Apathavinti pathavī na hotīti apathavī.",
  "tika-s0201t3:10_2": "Nippathavinti sabbena sabbaṁ pathavībhāvābhāvaṁ.",
  "tika-s0201t3:10_3": "Tiriyaṁ pana aparicchinnāti kasmā vuttaṁ, nanu cakkavāḷapabbatehi taṁ taṁ cakkavāḷaṁ paricchindati?",
  "tika-s0201t3:10_4": "Na, tadaññacakkavāḷapathaviyā ekābaddhabhāvato.",
  "tika-s0201t3:10_5": "Tiṇṇañhi cakkānaṁ antarasadise tiṇṇaṁ tiṇṇaṁ lokadhātūnaṁ antareyeva pathavī natthi lokantaranirayabhāvato.",
  "tika-s0201t3:10_6": "Cakkavāḷapabbatantarehi sambaddhaṭṭhāne pathavī ekābaddhāva.",
  "tika-s0201t3:10_7": "Vivaṭṭakāle hi saṇṭhahamānāpi pathavī yathāsaṇṭhitapathaviyā ekābaddhāva saṇṭhahati.",
  "tika-s0201t3:10_8": "Tenāha “tiriyaṁ pana aparicchinnā”ti.",
  "tika-s0201t3:10_9": "Imināva gambhīrabhāvena vuttaparimāṇato paraṁ natthīti dīpitaṁ hoti.",
  "tika-s0201t3:11_0": "229.Haliddīti haliddivaṇṇaṁ adhippetanti āha “yaṁ kiñci pītakavaṇṇa”nti.",
  "tika-s0201t3:11_1": "Vaṇṇasaṅkhātaṁ rūpaṁ assa atthīti rūpī, na rūpīti arūpīti āha “arūpo”ti.",
  "tika-s0201t3:11_2": "Tenevāha “sanidassanabhāvapaṭikkhepato”ti.",
  "tika-s0201t3:12_0": "230.Pañca yojanasatānīti himavantato samuddaṁ paviṭṭhaṭṭhānavasena vuttaṁ, na anotattadahamukhato.",
  "tika-s0201t3:12_1": "Aññā nadiyo upādāya labbhamānaṁ gambhīrataṁ appameyyaudakatañca gahetvā “gambhīrā appameyyā”ti vuttaṁ.",
  "tika-s0201t3:12_2": "Aṭṭhakathāyaṁ pana tiṇukkāya tāpetabbattābhāvadassanaparametanti vuttaṁ “etena payogenā”tiādi.",
  "tika-s0201t3:13_0": "231.",
  "tika-s0201t3:13_1": "Tūlinī viya tūlinīti āha “simbalitūlalatātūlasamānā”ti.",
  "tika-s0201t3:13_2": "Sassaranti evaṁpavatto saddo sassarasaddo.",
  "tika-s0201t3:13_3": "Anuravadassanañhetaṁ.",
  "tika-s0201t3:13_4": "Tathā bhabbharasaddo.",
  "tika-s0201t3:13_5": "Sabbametaṁ mettāvihārino cittassa dūsetuṁ asakkuṇeyyabhāvadassanaparaṁ.",
  "tika-s0201t3:13_6": "Ayañhettha saṅkhepattho –",
  "tika-s0201t3:13_7": "yathā mahāpathavī kenaci purisena apathaviṁ kātuṁ na sakkā, yathā ākāse kiñci rūpaṁ paṭṭhapetuṁ na sakkā, yathā gaṅgāya udakaṁ tiṇukkāya tāpetuṁ na sakkā, yathā ca biḷārabhastaṁ thaddhaṁ pharusañca samphassaṁ kātuṁ na sakkā, evamevaṁ mettāya cetovimuttiyā āsevitāya bhāvitāya bahulīkatāya pañca vacanapathe gahetvā āgatapurisena kenaci pariyāyena cittassa aññathattaṁ kātuṁ na sakkāti.",
  "tika-s0201t3:14_0": "232.Ocarakāti parūpaghātavasena hīnakammakārino.",
  "tika-s0201t3:14_1": "Tenāha “nīcakammakārakā”ti.",
  "tika-s0201t3:14_2": "Anadhivāsanenāti akkhamanena.",
  "tika-s0201t3:14_3": "Mayhaṁ ovādakaro na hotīti paramhi anatthakārimhi cittapadosanena āghātuppādanena mama sāsane sammāpaṭipajjamāno nāma na hoti.",
  "tika-s0201t3:15_0": "233.Aṇunti appakaṁ tanu parittakaṁ.",
  "tika-s0201t3:15_1": "Thūlanti mahantaṁ oḷārikaṁ.",
  "tika-s0201t3:15_2": "Vacanapathassa pana adhippetattā taṁ sāvajjavibhāgena gahetabbanti āha “appasāvajjaṁ vā mahāsāvajjaṁ vā”ti.",
  "tika-s0201t3:15_3": "Khantiyā idaṁ bhāriyaṁ na hotīti avocuṁ “anadhi…pe…",
  "tika-s0201t3:15_4": "passāmā”ti.",
  "tika-s0201t3:15_5": "Dīgharattanti cirakālaṁ, accantamevāti attho.",
  "tika-s0201t3:15_6": "Accantañca hitasukhaṁ nāma aññādhigamenevāti āha “arahattena kūṭaṁ gaṇhanto”ti.",
  "tika-s0201t3:16_0": "Kakacūpamasuttavaṇṇanāya līnatthappakāsanā samattā.",
  "tika-s0201t3:17_0": "2. Alagaddūpamasuttavaṇṇanā",
  "tika-s0201t3:18_0": "234.Bādhayiṁsūti haniṁsu.",
  "tika-s0201t3:18_1": "Taṁtaṁsampattiyā vibandhanavasena sattasantānassa antare vemajjhe eti āgacchatīti antarāyo, diṭṭhadhammikādianattho, anatikkamanaṭṭhena tasmiṁ antarāye niyuttā, antarāyaṁ vā phalaṁ arahanti, antarāyassa vā karaṇasīlāti antarāyikā.",
  "tika-s0201t3:18_2": "Tenāha “antarāyaṁ karontīti antarāyikā”ti.",
  "tika-s0201t3:18_3": "Ānantariyadhammāti ānantariyasabhāvacetanādhammā.",
  "tika-s0201t3:18_4": "Tatrāyaṁ vacanattho –",
  "tika-s0201t3:18_5": "cutianantaraphalaṁ anantaraṁ nāma, tasmiṁ anantare niyuttā, tannibbattanena anantarakaraṇasīlā, anantarapayojanāti vā ānantarikā, te eva ānantariyāti vuttā.",
  "tika-s0201t3:18_6": "Kammāni eva antarāyikāti kammantarāyikā.",
  "tika-s0201t3:18_7": "Mokkhasseva antarāyaṁ karoti, na saggassa micchācāralakkhaṇābhāvato.",
  "tika-s0201t3:18_8": "Na hi bhikkhuniyā dhammarakkhitabhāvo atthi.",
  "tika-s0201t3:18_9": "Pākatikabhikkhunīvasena cetaṁ vuttaṁ, ariyāya pana pavattaṁ apāyasaṁvattaniyameva.",
  "tika-s0201t3:18_10": "Nandamāṇavako cettha nidassanaṁ.",
  "tika-s0201t3:18_11": "Ubhinnaṁ samānacchandatāvasena vā asaggantarāyikatā, mokkhantarāyikatā pana mokkhatthapaṭipattiyā vidūsanato, abhibhavitvā pana pavattiyaṁ saggantarāyikatāpi na sakkā nivāretunti.",
  "tika-s0201t3:18_12": "Ahetukadiṭṭhiakiriyadiṭṭhinatthikadiṭṭhiyova niyatabhāvaṁ pattā niyatamicchādiṭṭhidhammā.",
  "tika-s0201t3:18_13": "Paṭisandhidhammāti paṭisandhicittuppādamāha.",
  "tika-s0201t3:18_14": "Paṇḍakādiggahaṇañcettha nidassanamattaṁ sabbāyapi ahetukapaṭisandhiyā vipākantarāyikabhāvato.",
  "tika-s0201t3:18_15": "Yā hi ariye upavadati, sā cetanā ariyūpavādadhammā.",
  "tika-s0201t3:18_16": "Tato paranti khamāpanato upari.",
  "tika-s0201t3:18_17": "Yaṁ panettha vattabbaṁ, taṁ mahāsīhanādassa līnatthapakāsane vuttameva.",
  "tika-s0201t3:18_18": "Yāva bhikkhubhāvaṁ paṭijānāti pārājikaṁ āpanno.",
  "tika-s0201t3:18_19": "Na vuṭṭhāti sesaṁ garukāpattiṁ.",
  "tika-s0201t3:18_20": "Na deseti lahukāpattiṁ.",
  "tika-s0201t3:19_0": "Ayaṁ bhikkhu ariṭṭho.",
  "tika-s0201t3:19_1": "Rasena rasaṁ saṁsanditvāti anavajjena paccayaparibhuñjanarasena sāvajjaṁ kāmaguṇaparibhogarasaṁ samānetvā.",
  "tika-s0201t3:19_2": "Upanento viyāti bandhanaṁ upanento viya.",
  "tika-s0201t3:19_3": "“Ghaṭento viyā”tipi pāṭho.",
  "tika-s0201t3:19_4": "Upasaṁharanto viyāti sadisataṁ upasaṁharanto viya ekantasāvajje anavajjabhāvapakkhepena.",
  "tika-s0201t3:19_5": "Pāpakanti lāmakaṭṭhena duggatisampāpanaṭṭhena ca pāpakaṁ.",
  "tika-s0201t3:19_6": "Setukaraṇavasena mahāsamuddaṁ bandhantena viya.",
  "tika-s0201t3:19_7": "Sabbaññutaññāṇena “sāvajja”nti diṭṭhaṁ “anavajja”nti gahaṇena tena paṭivirujjhanto.",
  "tika-s0201t3:19_8": "Ekantato anantarāyikanti gahaṇena vesārajjañāṇaṁ paṭibāhanto.",
  "tika-s0201t3:19_9": "Kāmakaṇṭakehi ariyamaggasammāpaṭipatti na upakkilissatīti vadanto “ariyamagge khāṇukaṇṭakādīnipakkhipanto”ti vutto.",
  "tika-s0201t3:19_10": "Paṭhamapārājikasikkhāpadasaṅkhāte, “abrahmacariyaṁ pahāyā”ti ādidesanāsaṅkhāte ca āṇācakke.",
  "tika-s0201t3:20_0": "Pucchamānā samanuyuñjanti nāma.",
  "tika-s0201t3:20_1": "Pucchā hi anuyogoti.",
  "tika-s0201t3:20_2": "Tenādhigatāya laddhiyā anuvajjanatthaṁ paccanubhāsanena puna paṭijānāpanaṁ patiṭṭhāpanaṁ, taṁ panassa ādāya samādāpanaṁ viya hotīti āha “samanugāhanti nāmā”ti.",
  "tika-s0201t3:20_3": "Tassā pana laddhiyā anuyuñjitāya vuccamānampi kāraṇaṁ kāraṇapatirūpakamevāti tassa pucchanaṁ samanubhāsanaṁ.",
  "tika-s0201t3:20_4": "Anudahanaṭṭhena anupāyapaṭipattiyā sampati āyatiñca anudahanaṭṭhena.",
  "tika-s0201t3:20_5": "Mahābhitāpanaṭṭhena anavaṭṭhitasabhāvatāya.",
  "tika-s0201t3:20_6": "Ittarapaccupaṭṭhānaṭṭhena muhuttaramaṇīyatāya.",
  "tika-s0201t3:20_7": "Tāvakālikaṭṭhena parehi abhibhavanīyatāya.",
  "tika-s0201t3:20_8": "Sabbaṅgapaccaṅgapalibhañjanaṭṭhena chedanabhedanādiadhikaraṇabhāvena.",
  "tika-s0201t3:20_9": "Ugghāṭasadisatāya adhikuṭṭanaṭṭhena.",
  "tika-s0201t3:20_10": "Avaṇe vaṇaṁ uppādetvā anto anupavisanasabhāvatāya vinivijjhanaṭṭhena.",
  "tika-s0201t3:20_11": "Diṭṭhadhammikasamparāyikaanatthanimittatāya sāsaṅkasappaṭibhayaṭṭhena.Diṭṭhithāmenāti tassā diṭṭhiyā thāmagatabhāvena.",
  "tika-s0201t3:20_12": "Diṭṭhiparāmāsenāti diṭṭhisaṅkhātaparāmasanena.",
  "tika-s0201t3:20_13": "Diṭṭhiyeva hi dhammasabhāvaṁ atikkamitvā parato āmasanena parāmāso.",
  "tika-s0201t3:20_14": "Abhinivissāti taṇhābhinivesapubbaṅgamena diṭṭhābhinivesena “idamevettha tatha”nti abhinivisitvā.",
  "tika-s0201t3:20_15": "Yasmā hi abhinivesanaṁ tattha abhiniviṭṭhaṁ nāma hoti.Tasmā āha “adhiṭṭhahitvā”ti.",
  "tika-s0201t3:21_0": "235.Natthīti vattukāmopīti attano laddhiṁ niguhetukāmatāya avajānitukāmopi.",
  "tika-s0201t3:21_1": "Sampaṭicchati paṭijānāti.",
  "tika-s0201t3:21_2": "Dve kathāti visaṁvādanakathaṁ sandhāya vadati.",
  "tika-s0201t3:21_3": "Abhūtakathā hi pubbe pavattā bhūtakathāya vasena dve kathāti vuccati.",
  "tika-s0201t3:22_0": "236.Kassa kho nāmāti iminā satthā “na mama tuyhaṁ tādisassa atthāya dhammadesanā nāma bhūtapubbā”ti dasseti.",
  "tika-s0201t3:22_1": "Tenāha “khattiyassa vā”tiādi.",
  "tika-s0201t3:23_0": "Ñāṇamayā usmā etassa atthīti usmī, tathārūpehi paccayehi anusmīkato tasmiṁ attabhāve paṭivedhagabbhoapi usmīkatoti vikatabhāvato paññābījamassa imasmiṁ dhammavinaye api nu atthīti bhagavā bhikkhū pucchati.",
  "tika-s0201t3:23_1": "Te paṭikkhipantā vadanti ṭhānagatena duccaritena ñāṇupahatabhāvaṁ sampassantā.",
  "tika-s0201t3:23_2": "Nittejabhūtoti nittejaṁ bhūto tejohānippatto.",
  "tika-s0201t3:23_3": "Tato eva bhikkhūnampi sammukhā oloketuṁ asamatthatāya pattakkhandho adhomukho.",
  "tika-s0201t3:23_4": "Sahadhammikaṁ kiñci vattuṁ avisahanato appaṭibhāno.",
  "tika-s0201t3:23_5": "Sampattūpaganti sampattiāvahaṁ.",
  "tika-s0201t3:23_6": "Paṭippassambhentoti paṭisedhento.",
  "tika-s0201t3:24_0": "237.",
  "tika-s0201t3:24_1": "Antarāyakaraladdhiyā sabhāvavibhāvanena parisaṁ sodheti.",
  "tika-s0201t3:24_2": "Nissāreti nīharati avisuddhadiṭṭhitāya.",
  "tika-s0201t3:24_3": "Kassaci buddhānubhāvaṁ ajānantassa.",
  "tika-s0201t3:24_4": "Tassa hi evaṁ bhaveyya “sahasā kathita”nti.",
  "tika-s0201t3:24_5": "Na hi kadāci buddhānaṁ sahasā kiriyā nāma atthi.",
  "tika-s0201t3:24_6": "Assāti “kassacī”ti vuttabhikkhussa.",
  "tika-s0201t3:24_7": "Sutvāpituṇhībhāvaṁ āpajjeyyāti athāpi siyāti sambandho.",
  "tika-s0201t3:24_8": "Taṁ sabbanti “sace hī”tiādinā vuttaṁ sabbaṁ parikappanaṁ.",
  "tika-s0201t3:24_9": "Na karissantīti parisāya laddhiṁ sodhetīti sambandho.",
  "tika-s0201t3:24_10": "Laddhiṁ pakāsentoti mahāsāvajjatāvasena pakāsento.",
  "tika-s0201t3:24_11": "Saññāvitakkehīti subhanimittānubyañjanaggāhādivasena pavattehi saññāvitakkehi.",
  "tika-s0201t3:24_12": "Tenāha “kilesakāmasampayuttehī”ti.",
  "tika-s0201t3:24_13": "Methunasamācāranti idaṁ adhikāravasena vuttaṁ.",
  "tika-s0201t3:24_14": "Tadaññampi pana –",
  "tika-s0201t3:24_15": "“apica kho mātugāmassa ucchādanaṁ parimaddanaṁ nahāpanaṁ sambāhanaṁ sādiyatī”tiādinā āgataṁ visabhāgavatthuvisayaṁ āmisaparibhogaṁ.",
  "tika-s0201t3:24_16": "“Aññatreva kāmehi aññatra kāmasaññāhi aññatra kāmavitakkehi samācarissatī”ti netaṁ ṭhānaṁ vijjati.",
  "tika-s0201t3:25_0": "238.",
  "tika-s0201t3:25_1": "Yoniso paccavekkhaṇena natthi ettha chandarāgoti nicchandarāgo, taṁ nicchandarāgaṁ.",
  "tika-s0201t3:25_2": "Kadāci uposathikabhāvena samādinnasīlāpi honti kadāci noti anibaddhasīlānaṁ gahaṭṭhānaṁ.",
  "tika-s0201t3:25_3": "Sīlasamādānabhāvato antarāyakaraṁ.",
  "tika-s0201t3:25_4": "Vatthukāmānaṁ sacchandarāgaparibhogañca.",
  "tika-s0201t3:25_5": "Apaccavekkhaṇena bhikkhūnaṁ āvaraṇakaraṁ.",
  "tika-s0201t3:25_6": "Paccayānaṁ sacchandarāgaparibhogañca.",
  "tika-s0201t3:25_7": "Ayaṁ ariṭṭho duggahitāya pariyattiyā vasena amhe ceva abbhācikkhati, attānañca khanati, bahuñca apuññaṁ pasavatīti evaṁ saññā mā hontūti duggahitāya pariyattiyā dosaṁ dassento āha.",
  "tika-s0201t3:25_8": "Uggaṇhantīti sajjhāyanti ceva vācuggataṁ karontā dhārenti cāti attho.",
  "tika-s0201t3:26_0": "Suttantiādinā navappabhedampi pariyattidhammaṁ pariyādiyati.",
  "tika-s0201t3:26_1": "Kathaṁ suttaṁ navappabhedaṁ?",
  "tika-s0201t3:26_2": "Sagāthakañhi suttaṁ geyyaṁ, niggāthakaṁ suttaṁ veyyākaraṇaṁ, tadubhayavinimuttañca suttaṁ udānādivisesasaññāvirahitaṁ natthi, yaṁ suttaṅgaṁ siyā, maṅgalasuttādīnañca suttaṅgasaṅgaho na siyā gāthābhāvato dhammapadādīnaṁ viya, geyyaṅgasaṅgaho vā siyā sagāthakattā sagāthāvaggassa viya, tathā ubhatovibhaṅgādīsu sagāthakappadesānanti? Vuccate –",
  "tika-s0201t3:27_0": "Suttanti sāmaññavidhi, visesavidhayo pare;",
  "tika-s0201t3:28_0": "Sanimittā nirūḷhattā, sahatāññena naññato. ;",
  "tika-s0201t3:29_0": "Sabbassapi hi buddhavacanassa suttanti ayaṁ sāmaññavidhi.",
  "tika-s0201t3:29_1": "Tenevāha āyasmā mahākaccāno nettiyaṁ “navavidhasuttantapariyeṭṭhī”ti.",
  "tika-s0201t3:29_2": "“Ettakaṁ tassa bhagavato suttāgataṁ suttapariyāpannaṁ, sakavāde pañca suttasatānī”ti evamādi ca etassa atthassa sādhakaṁ.",
  "tika-s0201t3:29_3": "Tadekadesesu pana geyyādayo visesavidhayo tena tena nimittena patiṭṭhitā.",
  "tika-s0201t3:29_4": "Tathā hi geyyassa sagāthakattaṁ tabbhāvanimittaṁ.",
  "tika-s0201t3:29_5": "Lokepi hi sasilokaṁ sagāthakaṁ vā cuṇṇiyaganthaṁ “geyya”nti vadanti.",
  "tika-s0201t3:29_6": "Gāthāvirahe pana sati pucchaṁ katvā vissajjanabhāvo veyyākaraṇassa tabbhāvanimittaṁ.",
  "tika-s0201t3:29_7": "Pucchāvissajjanañhi “byākaraṇa”nti vuccati, byākaraṇameva veyyākaraṇaṁ.",
  "tika-s0201t3:30_0": "Evaṁ sante sagāthakādīnampi pucchaṁ katvā vissajjanavasena pavattānaṁ veyyākaraṇabhāvo āpajjatīti?",
  "tika-s0201t3:30_1": "Nāpajjati geyyādisaññānaṁ anokāsabhāvato, “gāthāvirahe satī”ti visesitattā ca.",
  "tika-s0201t3:30_2": "Tathā hi dhammapadādīsu kevalaṁ gāthābandhesu, sagāthakattepi somanassañāṇamayikagāthāyuttesu, “vuttañheta”nti ādivacanasambandhesu, abbhutadhammapaṭisaṁyuttesu ca suttavisesesu yathākkamaṁ gāthā-udāna-itivuttaka-abbhutadhamma-saññā patiṭṭhitā, tathā satipi gāthābandhabhāve bhagavato atītāsu jātīsu cariyānubhāvappakāsakesu jātakasaññā, satipi pañhavissajjanabhāve sagāthakatte ca kesuci suttantesu vedassa labhāpanato vedallasaññā patiṭṭhitāti evaṁ tena tena sagāthakattādinā nimittena tesu tesu suttavisesesu geyyādisaññā patiṭṭhitāti visesavidhayo suttaṅgato pare geyyādayo.",
  "tika-s0201t3:30_3": "Yaṁ panettha geyyaṅgādinimittarahitaṁ, taṁ suttaṅgaṁ visesasaññāparihārena sāmaññasaññāya pavattanatoti.",
  "tika-s0201t3:30_4": "Nanu ca sagāthakaṁ suttaṁ geyyaṁ, niggāthakaṁ suttaṁ veyyākaraṇanti suttaṅgaṁ na sambhavatīti codanā tadavatthā evāti?",
  "tika-s0201t3:30_5": "Na tadavatthā sodhitattā.",
  "tika-s0201t3:30_6": "Sodhitañhi pubbe “gāthāvirahe sati pucchāvissajjanabhāvo veyyākaraṇassa tabbhāvanimitta”nti.",
  "tika-s0201t3:31_0": "Yañca vuttaṁ “gāthābhāvato maṅgalasuttādīnaṁ suttaṅgasaṅgaho na siyā”ti, taṁ na, niruḷhattā.",
  "tika-s0201t3:31_1": "Niruḷho hi maṅgalasuttādīnaṁ suttabhāvo.",
  "tika-s0201t3:31_2": "Na hi tāni dhammapadabuddhavaṁsādayo viya gāthābhāvena paññātāni, kintu suttabhāveneva.",
  "tika-s0201t3:31_3": "Teneva hi aṭṭhakathāyaṁ “suttanāmaka”nti nāmaggahaṇaṁ kataṁ.",
  "tika-s0201t3:31_4": "Yaṁ pana vuttaṁ “sagāthakattā geyyaṅgasaṅgaho siyā”ti, tadapi natthi, yasmā sahatāññena.",
  "tika-s0201t3:31_5": "Saha gāthāhīti hi sagāthakaṁ, sahabhāvo ca nāma atthato aññena hoti, na ca maṅgalasuttādīsu gāthāvinimutto koci suttapadeso atthi, yo “saha gāthāhī”ti vucceyya, na ca samudāyo nāma koci atthi.",
  "tika-s0201t3:31_6": "Yadapi vuttaṁ “ubhatovibhaṅgādīsu sagāthakappadesānaṁ geyyaṅgasaṅgaho siyā”ti, tadapi na aññato.",
  "tika-s0201t3:31_7": "Aññā eva hi tā gāthā jātakādipariyāpannattā, ato na tāhi ubhatovibhaṅgādīnaṁ geyyaṅgabhāvoti.",
  "tika-s0201t3:31_8": "Evaṁ suttādīnaṁ aṅgānaṁ aññamaññasaṅkarābhāvo veditabbo.",
  "tika-s0201t3:32_0": "Atthatthanti atthabhūtaṁ yathābhūtaṁ atthaṁ.",
  "tika-s0201t3:32_1": "Anatthampi keci vipallāsavasena “attho”ti gaṇhantīti “atthattha”nti visesetvā vuttaṁ.",
  "tika-s0201t3:32_2": "Kāraṇatthanti kāraṇabhūtaṁ atthaṁ, sīlaṁ samādhissa kāraṇaṁ, samādhi vipassanāyāti evaṁ tassa tassa kāraṇabhūtaṁ atthaṁ.",
  "tika-s0201t3:32_3": "Tenāha “imasmiṁ ṭhāne sīla”ntiādi.",
  "tika-s0201t3:32_4": "Tenetaṁ dasseti –",
  "tika-s0201t3:32_5": "imasmiṁ ṭhāne sīlaṁ kathitaṁ, tañca yāvadeva samādhatthaṁ, samādhi vipassanattho, vipassanā maggatthā, maggo phalattho, vaṭṭaṁ kathitaṁ yāvadeva vivaṭṭādhigamatthanti jānituṁ na sakkontīti.",
  "tika-s0201t3:32_6": "Evaṁ pāḷiyaṁ “attha”nti iminā bhāsitatthapayojanatthānaṁ gahitatā veditabbā.",
  "tika-s0201t3:32_7": "Na pariggaṇhantīti na vicārenti, nijjhānapaññākkhamā na honti, nijjhāyitvā paññāya rocetvā gahetabbā na hontīti adhippāyo.",
  "tika-s0201t3:32_8": "Iti evaṁ etāya pariyattiyā vādappamokkhānisaṁsā attano upari parehi āropitavādassa niggahassa mokkhapayojanā hutvā dhammaṁ pariyāpuṇanti.",
  "tika-s0201t3:32_9": "Vādappamokkho vā nindāpamokkho.",
  "tika-s0201t3:32_10": "Yassa cāti yassa ca sīlādipūraṇena pattabbassa, maggassa vā tadadhigamena pattabbassa, phalassa vā tadadhigamena pattabbassa, anupādāvimokkhassa vā atthāya.",
  "tika-s0201t3:32_11": "Dhammaṁ pariyāpuṇanti, ñāyena pariyāpuṇantīti adhippāyo.",
  "tika-s0201t3:32_12": "Nānubhonti na vindanti.",
  "tika-s0201t3:32_13": "Tesaṁ te dhammā duggahitā upārambhamānadappamakkhapaḷāsādihetubhāvena dīgharattaṁ ahitāya dukkhāya saṁvattanti.",
  "tika-s0201t3:33_0": "239.",
  "tika-s0201t3:33_1": "Alaṁ pariyatto gado assāti alagaddo anunāsikalopaṁ da-kārāgamañca katvā.",
  "tika-s0201t3:33_2": "Vaṭṭadukkhakantārato nittharaṇatthāya pariyatti nittharaṇapariyatti.",
  "tika-s0201t3:33_3": "Bhaṇḍāgāre niyutto bhaṇḍāgāriko, bhaṇḍāgāriko viya bhaṇḍāgāriko, dhammaratanānupālako.",
  "tika-s0201t3:33_4": "Aññaṁ atthaṁ anapekkhitvā bhaṇḍāgārikasseva sato pariyatti bhaṇḍāgārikapariyatti.",
  "tika-s0201t3:33_5": "“Vaṁsānurakkhakovā”ti avadhāraṇaṁ sīhāvalokanañāyena tantidhārakova paveṇipālakovāti purimapadadvayepi yojetabbaṁ.",
  "tika-s0201t3:34_0": "Yadi tantidhāraṇādiatthaṁ buddhavacanassa pariyāpuṇanaṁ bhaṇḍāgārikapariyatti, kasmā “khīṇāsavassā”ti visesetvā vuttaṁ, nanu ekaccassa puthujjanassapi ayaṁ nayo labbhatīti anuyogaṁ sandhāyāha “yo panā”tiādi.",
  "tika-s0201t3:34_1": "Attano ṭhāneti nittharaṇaṭṭhāne.",
  "tika-s0201t3:34_2": "Kāmaṁ puthujjano “paveṇiṁ pālessāmī”ti ajjhāsayena pariyāpuṇāti.",
  "tika-s0201t3:34_3": "Attano pana bhavakantārato anittiṇṇattā tassa sā pariyatti nittharaṇapariyatti eva nāma hotīti adhippāyo.",
  "tika-s0201t3:34_4": "Tenāha “puthujjanassā”tiādi.",
  "tika-s0201t3:35_0": "Nijjhānaṁ khamantīti nijjhānapaññaṁ khamanti.",
  "tika-s0201t3:35_1": "Tattha tattha āgate sīlādidhamme nijjhāyitvā paññāya rocetvā yāthāvato gahetabbā honti.",
  "tika-s0201t3:35_2": "Tenāha “idha sīla”ntiādi.",
  "tika-s0201t3:35_3": "Na kevalaṁ suggahitaṁ pariyattiṁ nissāya maggabhāvanāphalasacchikiriyā, paravādaniggahasakavādapatiṭṭhāpanādīnipi ijjhantīti dassetuṁ “paravāde”tiādi vuttaṁ.",
  "tika-s0201t3:35_4": "Tenāha “uppannaṁ parappavādaṁ sahadhammena suniggahaṁ niggahitvā”tiādi.",
  "tika-s0201t3:35_5": "Icchiticchitaṭṭhānanti diṭṭhiviniveṭhanādivasena icchitaṁ icchitaṁ pāḷipadesaṁ.",
  "tika-s0201t3:35_6": "Mocetunti apanetuṁ.",
  "tika-s0201t3:35_7": "Ahitāya dukkhāya asaṁvattanampi tadabhāve uppajjanakahitasukhassa kāraṇameva tasmiṁ sati bhāvatoti.",
  "tika-s0201t3:35_8": "Suggahitaalagaddassapi hitāya sukhāya saṁvattanatā daṭṭhabbā.",
  "tika-s0201t3:36_0": "240.",
  "tika-s0201t3:36_1": "Uttaranti etenāti uttaro, sinanti bandhantīti setu, uttaro ca so setu cāti uttarasetu.",
  "tika-s0201t3:36_2": "Kūlaṁ paratīraṁ vahati pāpetīti kullaṁ.",
  "tika-s0201t3:36_3": "Kalāpaṁ katvā baddhoti veḷunaḷādīhi kalāpavasena baddho.",
  "tika-s0201t3:36_4": "Aṇunti idaṁ aṭṭhasamāpattiārammaṇaṁ saññojanaṁ sandhāya vadati.",
  "tika-s0201t3:36_5": "Thūlanti itaraṁ.",
  "tika-s0201t3:36_6": "Diṭṭhinti yathābhūtadassanaṁ, vipassananti attho.",
  "tika-s0201t3:36_7": "Evaṁ parisuddhaṁ evaṁ pariyodātanti tebhūmakesu dhammesu ñātaṁ “netaṁ mama, nesohamasmi, na meso attā”ti, evaṁ taṇhādiṭṭhisaṁkilesābhāvena sabbaso visuddhaṁ, parisuddhattā eva pariyodātaṁ.",
  "tika-s0201t3:36_8": "Na allīyethāti nikantivasena na nissayetha.",
  "tika-s0201t3:36_9": "Na kelāyethāti na mamāyetha.",
  "tika-s0201t3:36_10": "Na dhanāyethāti dhanaṁ drabyaṁ na kayirātha.",
  "tika-s0201t3:36_11": "Ubhayatthāti samathe vipassanāya ca.",
  "tika-s0201t3:37_0": "Asaddhammetiādīsu asataṁ hīnajjhāsayānaṁ dhammoti asaddhammo.",
  "tika-s0201t3:37_1": "Gāmavāsīnaṁ dhammoti gāmadhammo.",
  "tika-s0201t3:37_2": "Kilesānaṁ vassanasabhāvatāya vasaladhammo.",
  "tika-s0201t3:37_3": "Kilesehi dūsitattā thūlattā ca duṭṭhullo.",
  "tika-s0201t3:37_4": "Udakasuddhipariyosānatāya odakantiko.",
  "tika-s0201t3:37_5": "“Dhammāpi vo pahātabbā”ti imināpi ovādena bhikkhū uddissa kathentopi ariṭṭhaṁyeva niggaṇhāti.",
  "tika-s0201t3:38_0": "241.Tividhaggāhavasenāti taṇhāmānadiṭṭhiggāhavasena.",
  "tika-s0201t3:38_1": "Yadi evaṁ “ahaṁ mamāti gaṇhātī”ti gāhadvayameva kasmā vuttanti?",
  "tika-s0201t3:38_2": "Nayidamevaṁ tatthāpi gāhattayasseva vuttattā.",
  "tika-s0201t3:38_3": "“Aha”nti hi iminā mānadiṭṭhiggāhā vuttā “ahamasmī”ti gāhasāmaññato.",
  "tika-s0201t3:38_4": "Diṭṭhipi diṭṭhiṭṭhānaṁ purimuppannāya diṭṭhiyā uttaradiṭṭhiyā sakkāyadiṭṭhiyā sassatadiṭṭhiyā ca kāraṇabhāvato.",
  "tika-s0201t3:38_5": "Ārammaṇaṁ pañca khandhā, rūpārammaṇādīni ca.",
  "tika-s0201t3:38_6": "Diṭṭhiyā paccayo avijjā-phassa-saññā-vitakka-ayonisomanasikāra-pāpamittaparatoghosādiko diṭṭhiyā upanissayādipaccayo.",
  "tika-s0201t3:38_7": "Vuttañhetaṁ paṭisambhidāyaṁ “katamāni aṭṭha diṭṭhiṭṭhānāni avijjāpi phassopi saññāpi vitakkopi ayonisomanasikāropi pāpamittopi paratoghosopi diṭṭhiṭṭhāna”ntiādi.",
  "tika-s0201t3:38_8": "Rūpārammaṇāti ruppanasabhāvadhammārammaṇā.",
  "tika-s0201t3:38_9": "Rūpaṁ pana attāti na vattabbaṁ idha “rūpaṁ attato samanupassatī”ti imassa gāhassa anadhippetattā.",
  "tika-s0201t3:38_10": "So hi “yampi taṁ diṭṭhiṭṭhāna”ntiādinā parato vuccati.",
  "tika-s0201t3:38_11": "Idha pana “rūpavantaṁ attānaṁ samanupassati, attani rūpaṁ, rūpasmiṁ attāna”nti ime tayo gāhā adhippetāti keci, tadayuttaṁ.",
  "tika-s0201t3:38_12": "Yasmā rūpaṁ attā na hoti, attaggāhassa pana ālambanaṁ hoti, attasabhāveyeva vā rūpādidhamme ārabbha attadiṭṭhi uppajjati, na attānaṁ tassa paramatthato anupalabbhanato, tasmā rūpādiārammaṇāva attadiṭṭhīti katvā vuttaṁ, rūpaṁ pana “attā”ti na vattabbanti ayamettha attho.",
  "tika-s0201t3:38_13": "“Yampi taṁ diṭṭhiṭṭhāna”ntiādinā pana vipassanāpaṭivipassanā viya diṭṭhianupassanā nāma dassitā.",
  "tika-s0201t3:39_0": "Gandharasaphoṭṭhabbāyatanānaṁ sampattagāhindriyavisayatāya patvā gahetabbatā.",
  "tika-s0201t3:39_1": "Tañhi tassa attano visayaṁ paribhutvā sambandhaṁ hutvā gaṇhāti.",
  "tika-s0201t3:39_2": "Avasesāni sattāyatanāni viññātaṁ nāma manasā viññātabbato.",
  "tika-s0201t3:39_3": "Aññathā itaresampi viññātatā siyā.",
  "tika-s0201t3:39_4": "Pattanti adhigataṁ.",
  "tika-s0201t3:39_5": "Pariyesitanti gavesitaṁ.",
  "tika-s0201t3:39_6": "Anuvicaritanti cintitaṁ.",
  "tika-s0201t3:39_7": "Tenāha “manasā”ti.",
  "tika-s0201t3:39_8": "Ettha ca pattapariyesanānaṁ apaṭikkhepassa, visuṁ, ekajjhaṁ paṭikkhepassa ca vasena catukkoṭikaṁ dassetvā pattapariyesitehi anuvicaritassa bhedaṁ dassetuṁ “lokasmiñhī”tiādi vuttaṁ.",
  "tika-s0201t3:39_9": "Pariyesitvā pattaṁ paṭhamaṁ cetasā pacchā kāyena pattattā pattaṁ nāma.",
  "tika-s0201t3:39_10": "Pariyesitvā nopattaṁ pariyesitaṁ nāma kevalaṁ pariyesitabhāvato.",
  "tika-s0201t3:39_11": "Apariyesitvā pattañca nopattañca manasā anuvicaritabbato manasānuvicaritaṁ nāma.",
  "tika-s0201t3:40_0": "Ayañca vikappo ākulo viyāti “atha vā”tiādi vuttaṁ.",
  "tika-s0201t3:40_1": "Pattaṭṭhenāti pattabhāvena pattatāsāmaññena.",
  "tika-s0201t3:40_2": "Apariyesitvā nopattaṁ manasānuvicaritaṁ nāma pattiyā pariyesanāya ca abhāvato.",
  "tika-s0201t3:40_3": "Sabbaṁ vā etanti “pariyesitvā pattampī”tiādinā vuttaṁ catubbidhampi.",
  "tika-s0201t3:40_4": "Imināti “yampi taṁ diṭṭhiṭṭhānaṁ”tiādivacanena.",
  "tika-s0201t3:40_5": "Viññāṇārammaṇā taṇhāmānadiṭṭhiyo kathitā pārisesañāyena.",
  "tika-s0201t3:40_6": "Evaṁ pārisesañāyapariggahe kiṁ payojananti āha “desanāvilāsenā”tiādi.",
  "tika-s0201t3:40_7": "Yesaṁ vineyyānaṁ desetabbadhammassa sarūpaṁ anāmasitvā ārammaṇakicca-sampayuttadhamma-phalavisesādi-pakārantaravibhāvanena paṭivedho hoti, tesaṁ tappakārabhedehi dhammehi, yesaṁ pana yena ekeneva pakārena sarūpeneva vā vibhāvane kate paṭivedho hoti, tesaṁ taṁ vatvā dhammissarattā tadaññaṁ niravasesākāravibhāvanañca desanāvilāso.",
  "tika-s0201t3:40_8": "Tenāha “diṭṭhādiārammaṇavasena viññāṇaṁ dassita”nti.",
  "tika-s0201t3:41_0": "Diṭṭhiṭṭhānanti diṭṭhi eva diṭṭhiṭṭhānaṁ, taṁ heṭṭhā vuttanayameva.",
  "tika-s0201t3:41_1": "Yaṁ rūpaṁ esā diṭṭhi “loko ca attā cā”ti gaṇhāti.",
  "tika-s0201t3:41_2": "Taṁ rūpaṁ sandhāya “so loko so attā”ti vacanaṁ vuttanti yojanā.",
  "tika-s0201t3:41_3": "So peccabhavissāmīti uddhamāghātanikavādavasenāyaṁ diṭṭhīti āha “so ahaṁ paralokaṁ gantvā nicco bhavissāmī”tiādi.",
  "tika-s0201t3:41_4": "Dhuvoti thiro.",
  "tika-s0201t3:41_5": "Sassatoti sabbadābhāvī.",
  "tika-s0201t3:41_6": "Avipariṇāmadhammoti jarāya maraṇena ca avipariṇāmetabbasabhāvo, nibbikāroti attho.",
  "tika-s0201t3:41_7": "Tampi dassananti tampi tathāvuttaṁ diṭṭhidassanaṁ attānaṁ viya taṇhādiṭṭhiggāhavisesena gaṇhāti.",
  "tika-s0201t3:41_8": "Tenāha “etaṁ mamā”tiādi.",
  "tika-s0201t3:41_9": "Diṭṭhārammaṇāti diṭṭhivisayā.",
  "tika-s0201t3:41_10": "Kathaṁ pana diṭṭhi diṭṭhivisayā hotīti āha “vipassanāyā”tiādi.",
  "tika-s0201t3:41_11": "Paṭivipassanākāleti yamakato sammasanādikālaṁ sandhāyāha.",
  "tika-s0201t3:41_12": "Tattha akkharacintakānaṁ sadde viya, vedajjhāyīnaṁ vedasatthe viya ca diṭṭhiyaṁ diṭṭhigatikānaṁ diṭṭhiggāhappavatti daṭṭhabbā.",
  "tika-s0201t3:42_0": "Samanupassatīti padassa ca tasso samanupassanā atthoti yojanā.",
  "tika-s0201t3:42_1": "Tena samanupassanā nāma catubbidhāti dasseti.",
  "tika-s0201t3:42_2": "Tattha ñāṇaṁ tāva samavisamaṁ sammā yāthāvato anupassatīti samanupassanā.",
  "tika-s0201t3:42_3": "Itarā pana saṁkilesavasena anu anu passantīti samanupassanā.",
  "tika-s0201t3:42_4": "Yadi evaṁ hotu tāva diṭṭhisamanupassanā micchādassanabhāvato, kathaṁ taṇhāmānāti?",
  "tika-s0201t3:42_5": "Taṇhāyapi sattānaṁ pāpakaraṇe upāyadassanavasena paññāpatirūpikā pavatti labbhateva, yāya vañcananikatisāciyogā sambhavanti.",
  "tika-s0201t3:42_6": "Mānopi seyyādinā dassanavaseneva tathā attānaṁ ūhatīti taṇhāmānānaṁ samanupassanāpatirūpikā pavatti labbhatīti daṭṭhabbaṁ.",
  "tika-s0201t3:42_7": "Avijjamāneti “etaṁ mamā”ti evaṁ gahetabbe taṇhāvatthusmiṁ ajjhattakhandhapañcake anupalabbhamāne vinaṭṭhe.",
  "tika-s0201t3:42_8": "Na paritassati bhayaparittāsataṇhāparittāsānaṁ maggena samugghātitattā.",
  "tika-s0201t3:43_0": "242.Catūhi kāraṇehīti “asati na paritassatī”ti vuttampi itarehi tīhi saha gahetvā vuttaṁ.",
  "tika-s0201t3:43_1": "Catūhi kāraṇehīti catukkoṭikasuññatākathanassa kāraṇehi.",
  "tika-s0201t3:43_2": "Bahiddhā asatīti bāhire vatthusmiṁ avijjamāne.",
  "tika-s0201t3:43_3": "Sā panassa avijjamānatā laddhavināsena vā aladdhālābhena vāti pāḷiyaṁ –",
  "tika-s0201t3:43_4": "“ahu vata me, taṁ vata me natthi, siyā vata me, taṁ vatāhaṁ na labhāmī”ti vuttanti tadubhayaṁ parikkhāravasena vibhajitvā tattha paritassanaṁ dassetuṁ “bahiddhā parikkhāravināse”tiādi vuttaṁ.",
  "tika-s0201t3:43_5": "Tattha yānaṁ “ratho vayha”nti evamādi.",
  "tika-s0201t3:43_6": "Vāhanaṁ hatthiassādi.",
  "tika-s0201t3:44_0": "Yehikilesehīti yehi asantapatthanādīhi kilesehi.",
  "tika-s0201t3:44_1": "Evaṁ bhaveyyāti evaṁ “ahu vata me”tiādinā codanādi bhaveyya.",
  "tika-s0201t3:44_2": "Diṭṭhiṭṭhānādhiṭṭhānapariyuṭṭhānābhinivesānusayānanti ettha aparāparaṁ pavattāsu diṭṭhīsu yā parato uppannā diṭṭhiyo, tāsaṁ purimuppannā diṭṭhiyo kāraṇaṭṭhena diṭṭhiṭṭhānāni.",
  "tika-s0201t3:44_3": "Adhikaraṇaṭṭhena diṭṭhādhiṭṭhānāni, pariyuṭṭhānappattiyā sabbāpi diṭṭhipariyuṭṭhānāni.",
  "tika-s0201t3:44_4": "“Idameva saccaṁ moghamañña”nti pavattiyā abhinivesā.",
  "tika-s0201t3:44_5": "Appahīnabhāvena santāne sayantīti anusayāti evaṁ diṭṭhiṭṭhānādīnaṁ padānaṁ vibhāgo veditabbo.",
  "tika-s0201t3:44_6": "Taṇhādīhi kampaniyatāya sabbasaṅkhārāva iñjitānīti sabbasaṅkhāraiñjitāni.",
  "tika-s0201t3:44_7": "Sesapadadvayepi eseva nayo.",
  "tika-s0201t3:44_8": "Upadhīyati ettha dukkhanti upadhi, khandhāva upadhi khandhūpadhi.",
  "tika-s0201t3:44_9": "Esa nayo sesesupi.",
  "tika-s0201t3:44_10": "Tadeva ca āgamma taṇhā khīyati virajjati nirujjhatīti yojanā.",
  "tika-s0201t3:44_11": "Ucchijjissāmi nāmassūtiādīsu nipātamattaṁ, saṁsaye vā.",
  "tika-s0201t3:44_12": "Tāsoti attaniyābhāvaṁ paṭicca taṇhāparittāso ceva bhayaparittāso ca.",
  "tika-s0201t3:44_13": "Tenāha “tāso heso”tiādi.",
  "tika-s0201t3:44_14": "No cassaṁ,no ca me siyāti “aha”nti kira koci no cassaṁ, “me”ti ca kiñci no siyāti.",
  "tika-s0201t3:44_15": "Tāsappatīkāradassanañhetaṁ.",
  "tika-s0201t3:45_0": "243.Ettāvatāti “evaṁ vutte”tiādinā, pucchānusandhivasena pavattāya “chayimāni, bhikkhave, diṭṭhiṭṭhānānī”tiādinā vā.",
  "tika-s0201t3:45_1": "Sāpi hi ajjhattakhandhavināse paritassanakaṁ dassetvā aparitassanakaṁ dassentī pavattāti tassanakassa suññatādassanaṁ akiccasādhakampi suññatādassanamevāti imesaṁ vasena “catukkoṭikā suññatā kathitā”ti vuttaṁ.",
  "tika-s0201t3:45_2": "Bahiddhā parikkhāranti bāhiraṁ saviññāṇakaṁ aviññāṇakañca sattopakaraṇaṁ.",
  "tika-s0201t3:45_3": "Tañhi jīvitavuttiyā parikkhārakaṭṭhena “parikkhāro”ti vuttaṁ.",
  "tika-s0201t3:45_4": "Pariggahaṁ nāma katvāti “mama ida”nti pariggahetabbatāya pariggahitaṁ nāma katvā.",
  "tika-s0201t3:45_5": "Sabbopi diṭṭhiggāho “attā nicco dhuvo sassato, attā ucchijjati vinassatī”tiādinā attadiṭṭhisannissayoyevāti vuttaṁ “sakkāyadiṭṭhipamukhā dvāsaṭṭhidiṭṭhiyo”ti.",
  "tika-s0201t3:45_6": "Ayāthāvaggāhinā abhinivesanapaññāpanānaṁ upatthambhabhāvato diṭṭhi eva nissayoti diṭṭhinissayo.",
  "tika-s0201t3:45_7": "Pariggaṇheyyāti niccādivisesayuttaṁ katvā pariggaṇheyya.",
  "tika-s0201t3:45_8": "Kimevaṁ pariggahetuṁ sakkuṇeyya ?",
  "tika-s0201t3:45_9": "Sabbatthāti “taṁ, bhikkhave, attavādupādānaṁ upādiyetha, taṁ, bhikkhave, diṭṭhinissayaṁ nissayethā”ti etesupi.",
  "tika-s0201t3:46_0": "244.Attani vā satīti yassa attano santakabhāvena kiñci attaniyanti vucceyya, tasmiṁ attani sati, so eva pana attā paramatthato natthīti adhippāyo.",
  "tika-s0201t3:46_1": "Sakkā hi vattuṁ bāhirakaparikappito attā “paramattho”ti?",
  "tika-s0201t3:46_2": "Siyā khandhapañcakaṁ ñeyyasabhāvattā yathā taṁ ghaṭo, yadi pana tadaññaṁ nāma kiñci abhavissa, na taṁ niyamato viparītaṁ siyāti?",
  "tika-s0201t3:46_3": "Na ca so paramatthato atthi pamāṇehi anupalabbhamānattā turaṅgamavisāṇaṁ viyāti.",
  "tika-s0201t3:46_4": "Attaniye vā parikkhāre satīti “idaṁ nāma attano santaka”nti tassa kiñcanabhāvena nicchite kismiñci vatthusmiṁ sati.",
  "tika-s0201t3:46_5": "Attano idanti hi attaniyanti.",
  "tika-s0201t3:46_6": "Ahanti satīti “ahaṁ nāmāya”nti ahaṁkāravatthubhūte paramatthato niddhāritasarūpe kismiñci sati tassa santakabhāvena mamāti kiñci gahetuṁ yuttaṁ bhaveyya.",
  "tika-s0201t3:46_7": "Mamāti sati “aha”nti etthāpi eseva nayo.",
  "tika-s0201t3:46_8": "Iti paramatthato attano anupalabbhamānattā attaniyaṁ kiñci paramatthato natthevāti sabbasaṅkhārānaṁ anattatāya anattaniyataṁ, anattaniyatāya ca anattakataṁ dasseti.",
  "tika-s0201t3:46_9": "Bhūtatoti bhūtatthato.",
  "tika-s0201t3:46_10": "Tathatoti tathasabhāvato.",
  "tika-s0201t3:46_11": "Thiratoti ṭhitasabhāvato nibbikārato.",
  "tika-s0201t3:47_0": "Yasmā hutvā na hotīti yasmā pubbe asantaṁ paccayasamavāyena hutvā uppajjitvā puna bhaṅgupagamena na hoti, tasmā na niccanti aniccaṁ, adhuvanti attho.",
  "tika-s0201t3:47_1": "Tato eva uppādavayavattitoti uppajjanavasena nirujjhanavasena ca pavattanato.",
  "tika-s0201t3:47_2": "Sabhāvavigamo idha vipariṇāmo, khaṇikatā tāvakālikatā, niccasabhāvābhāvo eva niccapaṭikkhepo.",
  "tika-s0201t3:47_3": "Aniccadhammā hi teneva attano aniccabhāvena atthato niccataṁ paṭikkhipanti nāma.",
  "tika-s0201t3:47_4": "Tathā hi vuttaṁ “na niccanti anicca”nti.",
  "tika-s0201t3:47_5": "Uppādajarābhaṅgavasena rūpassa nirantarabādhatāti paṭipīḷanākārenassa dukkhatā.",
  "tika-s0201t3:47_6": "Santāpo dukkhadukkhatādivasena santāpanaṁ paridahanaṁ, tato evassa dussahatāya dukkhamatā.",
  "tika-s0201t3:47_7": "Tissannaṁ dukkhatānaṁ saṁsāradukkhassa ca adhiṭṭhānatāya dukkhavatthukatā.",
  "tika-s0201t3:47_8": "Sukhasabhāvābhāvo eva sukhapaṭikkhepo.",
  "tika-s0201t3:47_9": "Vipariṇāmadhammanti jarāya maraṇena ca vipariṇamanasabhāvaṁ.",
  "tika-s0201t3:47_10": "Yasmā idaṁ rūpaṁ paccayasamavāyena uppādaṁ, uppādānantaraṁ jaraṁ patvā avassameva bhijjati, bhinnañca bhinnameva, nāssa kassaci saṅkamoti bhavantarānupagamanasaṅkhātena saṅkamābhāvena vipariṇāmadhammataṁ pākaṭaṁ kātuṁ “bhavasaṅkanti upagamanasabhāva”nti vuttaṁ.",
  "tika-s0201t3:47_11": "Pakatibhāvavijahanaṁ sabhāvavigamo nirujjhanameva.",
  "tika-s0201t3:47_12": "Nti aniccaṁ dukkhaṁ vipariṇāmadhammaṁ rūpaṁ.",
  "tika-s0201t3:47_13": "Imināti “no hetaṁ, bhante”ti rūpassa taṇhādiggāhānaṁ vatthubhāvapaṭikkhepena.",
  "tika-s0201t3:47_14": "Rūpañhi uppannaṁ ṭhitiṁ mā pāpuṇātu, ṭhitippattaṁ mā jīratu, jarappattaṁ mā bhijjatu, udayabbayehi mā kilamiyatūti na ettha kassaci vasībhāvo atthi, svāyamassa avasavattanaṭṭho anattatāsallakkhaṇassa kāraṇaṁ hotīti āha “avasavattanākārena rūpaṁ, bhante, anattāti paṭijānantī”ti.",
  "tika-s0201t3:47_15": "Nivāsikārakavedakaadhiṭṭhāyakavirahena tato suññatā suññaṭṭho, sāmibhūtassa kassaci abhāvo assāmikaṭṭho, yathāvuttavasavattibhāvābhāvo anissaraṭṭho, paraparikappitaattasabhāvābhāvo eva attapaṭikkhepaṭṭho.",
  "tika-s0201t3:48_0": "Yasmā aniccalakkhaṇena viya dukkhalakkhaṇaṁ, tadubhayena anattalakkhaṇaṁ suviññāpayaṁ, na kevalaṁ, tasmā tadubhayenettha anattalakkhaṇavibhāvanaṁ katanti dassento “bhagavā hī”tiādimāha.",
  "tika-s0201t3:48_1": "Tattha aniccavasenāti aniccatāvasena.",
  "tika-s0201t3:48_2": "Dukkhavasenāti dukkhatāvasena.",
  "tika-s0201t3:48_3": "Na upapajjatīti na yujjati.",
  "tika-s0201t3:48_4": "Tameva ayujjamānataṁ dassetuṁ “cakkhussa uppādopī”tiādi vuttaṁ.",
  "tika-s0201t3:48_5": "Yasmā attavādī attānaṁ niccaṁ paññapeti, cakkhuṁ pana aniccaṁ, tasmā cakkhu viya attāpi anicco āpanno.",
  "tika-s0201t3:48_6": "Tenāha “yassa kho panā”tiādi.",
  "tika-s0201t3:48_7": "Tattha vetīti vigacchati nirujjhati.",
  "tika-s0201t3:48_8": "Iti cakkhu anattāti cakkhussa udayabbayavantatāya aniccatā, attano ca attavādinā aniccatāya anicchitattā cakkhu anattā.",
  "tika-s0201t3:49_0": "Kāmaṁ anattalakkhaṇasutte –",
  "tika-s0201t3:49_1": "“yasmā ca kho, bhikkhave, rūpaṁ anattā, tasmā rūpaṁ ābādhāya saṁvattatī”ti rūpassa anattatāya dukkhatā vibhāvitā viya dissati, tathāpi “yasmā rūpaṁ ābādhāya saṁvattati, tasmā anattā”ti pākaṭatāya sābādhatāya rūpassa attasārābhāvo vibhāvito, tato eva ca “na labbhati rūpe evaṁ me rūpaṁ hotu, evaṁ me rūpaṁ mā ahosī”ti rūpe kassaci anissaratā, tassa ca avasavattanākāro dassitoti āha “dukkhavasena anattataṁdassetī”ti.",
  "tika-s0201t3:49_2": "Yadaniccaṁ taṁ dukkhanti yaṁ vatthu aniccaṁ, taṁ dukkhaṁ udayabbayapaṭipīḷitattā, yaṁ pana niccaṁ tadabhāvato, taṁ sukhaṁ yathā taṁ nibbānanti adhippāyo.",
  "tika-s0201t3:49_3": "Yaṁ tanti kāraṇaniddesovāyaṁ, yasmā rūpaṁ aniccaṁ, taṁ tasmāti attho.",
  "tika-s0201t3:49_4": "Yaṁ dukkhaṁ tadanattāti ettha vuttanayeneva attho veditabbo.",
  "tika-s0201t3:49_5": "Aniccanti iminā ghaṭādi viya paccayuppannattā rūpaṁ aniccanti imamatthaṁ dasseti.",
  "tika-s0201t3:49_6": "Imināva nayena “anattā”ti vattuṁ labbhamānepi “anattā”ti vattā nāma natthi.",
  "tika-s0201t3:49_7": "Evaṁ dukkhanti vadantīti etthāpi yathārahaṁ vattabbaṁ “akkhisūlādivikārappattakāle viya paccayuppannattā dukkhaṁ rūpa”ntiādinā.",
  "tika-s0201t3:49_8": "Duddasaṁ duppaññāpanaṁ.",
  "tika-s0201t3:49_9": "Tathā hi sarabhaṅgādayopi satthāro nāddasaṁsu, kuto paññāpanā.",
  "tika-s0201t3:49_10": "Tayidaṁ anattalakkhaṇaṁ.",
  "tika-s0201t3:50_0": "Tasmātihātiādinā tiyaddhagatarūpaṁ lakkhaṇattayaṁ āropetvā vuttanti āha “etarahi aññadāpī”ti.",
  "tika-s0201t3:50_1": "Taṁ pana yādisaṁ tādisampi tathā vuttanti ajjhattādivisesopi vattabbo.",
  "tika-s0201t3:50_2": "Pi-saddena vā tassāpi saṅgaho daṭṭhabbo.",
  "tika-s0201t3:51_0": "245.Ukkaṇṭhatīti nābhiramati.",
  "tika-s0201t3:51_1": "Aññattha “nibbidā”ti balavavipassanā vuccati, sānulomā pana saṅkhārupekkhā “vuṭṭhānagāminī”ti, sā idha kathaṁ nibbidā nāma jātāti āha “vuṭṭhānagāminivipassanāya hī”tiādi.",
  "tika-s0201t3:51_2": "Iminā sikhāpattanibbedatāya vuṭṭhānagāminī idha nibbidānāmena vuttāti dasseti.",
  "tika-s0201t3:52_0": "“So anupubbena saññaggaṁ phusatī”ti vatvā “saññā kho poṭṭhapāda paṭhamaṁ uppajjati, pacchā ñāṇa”nti vuttattā saññagganti vuttā lokiyāsu pahānasaññāsu sikhāpattabhāvato.",
  "tika-s0201t3:52_1": "Dhammaṭṭhitiñāṇanti vuttā idappaccayatādassanassa matthakappattīti katvā.",
  "tika-s0201t3:52_2": "Tato parañhi asaṅkhatārammaṇaṁ ñāṇaṁ hoti. Tenāha –",
  "tika-s0201t3:52_3": "“pubbe kho susima dhammaṭṭhitiñāṇaṁ, pacchā nibbāne ñāṇa”nti.",
  "tika-s0201t3:52_4": "Pārisuddhipadhāniyaṅganti vuttā maggādhigamassa paripanthabhūtasabbasaṁkilesavisuddhi padhānikassa yogino, padhānabhāvanāya vā jātaṁ aṅganti katvā.",
  "tika-s0201t3:52_5": "Paṭipadāñāṇadassanavisuddhīti vuttā paramukkaṁsagatapaṭipadāñāṇadassanavisuddhibhāvato.",
  "tika-s0201t3:52_6": "Atammayatanti ettha tammayatā nāma taṇhā, kāmataṇhādīsu tāya tāya nibbattattā tammayaṁ nāma tebhūmikappavattaṁ, tassa bhāvoti katvā.",
  "tika-s0201t3:52_7": "Tassā taṇhāya pariyādānato vuṭṭhānagāminivipassanā atammayatāti vuccati.",
  "tika-s0201t3:52_8": "Nissāyāti taṁ atammayataṁ paccayaṁ katvā.",
  "tika-s0201t3:52_9": "Āgammāti tasseva vevacanaṁ.",
  "tika-s0201t3:52_10": "Nānattāti nānāsabhāvā bahū anekappakārā.",
  "tika-s0201t3:52_11": "Nānattasitāti nānārammaṇanissitā rūpādivisayā.",
  "tika-s0201t3:52_12": "Ekattāti ekasabhāvā.",
  "tika-s0201t3:52_13": "Ekattasitāti ekaṁyeva ārammaṇaṁ nissitā.",
  "tika-s0201t3:52_14": "Taṁ nissāyāti taṁ ekattasitaṁ upekkhaṁ paccayaṁ katvā.",
  "tika-s0201t3:52_15": "Etissāti etissā upekkhāya.",
  "tika-s0201t3:52_16": "Pahānaṁ hotīti aññāṇupekkhato pabhuti sabbaṁ upekkhaṁ pajahitvā ṭhitassa “atammayatā”ti vuttāya vuṭṭhānagāminivipassanāya arūpāvacarasamāpattiupekkhāya vipassanupekkhāya ca pahānaṁ hotīti pariyādānanti vuttāti.",
  "tika-s0201t3:52_17": "Sabbasaṅkhāragatassa muñcitukamyatāpaṭisaṅkhānassa sikhāpattabhāvato vuṭṭhānagāminī muñcitukamyatā paṭisaṅkhānanti ca vuttā.",
  "tika-s0201t3:52_18": "Mudumajjhādivasena pavattiākāramattaṁ, atthato ekatthā muñcitukamyatādayo, byañjanameva nānaṁ.",
  "tika-s0201t3:52_19": "Dvīhi nāmehīti gotrabhu, vodānanti imehi dvīhi nāmehi.",
  "tika-s0201t3:53_0": "Virāgoti maggo, accantameva virajjati etenāti virāgo, tena.",
  "tika-s0201t3:53_1": "Maggena hetubhūtena.",
  "tika-s0201t3:53_2": "Vimuccatīti paṭippassaddhivimuttivasena vimuccati.",
  "tika-s0201t3:53_3": "Tenāha “phalaṁ kathita”nti.",
  "tika-s0201t3:54_0": "Mahākhīṇāsavoti pasaṁsāvacanaṁ yathā “mahārājā”ti.",
  "tika-s0201t3:54_1": "Tathā hi taṁ pasaṁsanto satthā “ayaṁ vuccati, bhikkhave, bhikkhu ukkhittapaligho itipī”tiādimāhāti.",
  "tika-s0201t3:54_2": "Tadatthaṁ vivarituṁ “idāni tassā”tiādi vuttaṁ.",
  "tika-s0201t3:54_3": "Yathābhūtehīti yāthāvato bhūtehi.",
  "tika-s0201t3:54_4": "Durukkhipanaṭṭhenāti pacurajanehi ukkhipituṁ asakkuṇeyyabhāvena.",
  "tika-s0201t3:54_5": "Nibbānanagarappavese vibandhanena paligho viyāti palighoti vuccati.",
  "tika-s0201t3:54_6": "Matthakacchinno tālo pattaphalādīnaṁ anaṅgato tālāvatthu asive “sivā”ti samaññā viya.",
  "tika-s0201t3:54_7": "Tenāha “sīsacchinnatālo viya katā”ti.",
  "tika-s0201t3:54_8": "Punabbhavassa karaṇasīlo, punabbhavaṁ vā phalaṁ arahatīti ponobhaviko.",
  "tika-s0201t3:54_9": "Evaṁbhūto pana punabbhavaṁ deti nāmāti āha “punabbhavadāyako”ti.",
  "tika-s0201t3:54_10": "Punabbhavakhandhānaṁ paccayoti iminā jātisaṁsāroti phalūpacārena kāraṇaṁ vuttanti dasseti.",
  "tika-s0201t3:54_11": "Parikkhāti vuccati santānassa parikkhipanato.",
  "tika-s0201t3:54_12": "Saṁkiṇṇattāti sabbaso kiṇṇattā vināsitattā.",
  "tika-s0201t3:54_13": "Gabbhīrānugataṭṭhenāti gambhīraṁ anupaviṭṭhaṭṭhena.",
  "tika-s0201t3:54_14": "Luñcitvāti uddharitvā.",
  "tika-s0201t3:54_15": "Etānīti kāmarāgasaññojanādīni.",
  "tika-s0201t3:54_16": "Aggaḷāti vuccanti avadhāraṇaṭṭhena.",
  "tika-s0201t3:54_17": "Aggamaggena patito mānaddhajo etassāti patitamānaddhajo.",
  "tika-s0201t3:54_18": "Itarabhāroropanassa purimapadehi pakāsitattā “mānabhārasseva oropitattā pannabhāroti adhippeto”ti vuttaṁ.",
  "tika-s0201t3:54_19": "Mānasaṁyogeneva visaṁyuttattāti etthāpi eseva nayo.",
  "tika-s0201t3:54_20": "Pañcapi khandhe avisesato asmīti gahetvā pavattamāno “asmimāno”ti adhippetoti vuttaṁ “rūpe asmīti māno”tiādi.",
  "tika-s0201t3:55_0": "Nagaradvārassa parissayapaṭibāhanatthañceva sobhanatthañca ubhosu passesu esikatthambhe nikhaṇitvā ṭhapentīti āha “nagaradvāre ussāpite esikatthambhe”ti.",
  "tika-s0201t3:55_1": "Pākāraviddhaṁsaneneva parikkhāya bhūmisamakaraṇaṁ hotīti āha “pākāraṁ bhindanto parikkhaṁ saṁkiritvā”ti.",
  "tika-s0201t3:55_2": "Evantiādi upamāsaṁsandanaṁ.",
  "tika-s0201t3:55_3": "Santo saṁvijjamāno kāyo dhammasamūhoti sakkāyo, upādānakkhandhapañcakaṁ.",
  "tika-s0201t3:55_4": "Dvattiṁsa kammakāraṇā dukkhakkhandhe āgatā.",
  "tika-s0201t3:55_5": "Akkhirogasīsarogādayo aṭṭhanavuti rogā.",
  "tika-s0201t3:55_6": "Rājabhayādīni pañcavīsati mahābhayāni.",
  "tika-s0201t3:56_0": "246.Anadhigamanīyaviññāṇatanti “idaṁ nāma nissāya iminā nāma ākārena pavattatī”ti evaṁ duviññeyyacittataṁ.",
  "tika-s0201t3:56_1": "Anvesanti paccatte ekavacananti āha “anvesanto”ti.",
  "tika-s0201t3:56_2": "Sattopi tathāgatoti vuccati “tathāgato paraṁ maraṇā”tiādīsu viya.",
  "tika-s0201t3:56_3": "Satto hi yatheko kammakilesehi itthattaṁ āgato, tathā aparopi āgatoti “tathāgato”ti vuccati.",
  "tika-s0201t3:56_4": "Uttamapuggaloti bhagavantaṁ sandhāya vadati.",
  "tika-s0201t3:56_5": "Khīṇāsavopīti yo koci khīṇāsavopi “tathāgato”ti adhippeto.",
  "tika-s0201t3:56_6": "Sopi hi yatheko catūsu satipaṭṭhānesu sūpaṭṭhitacitto satta bojjhaṅge yathābhūtaṁ bhāvetvā anuttaraṁ arahattaṁ āgato adhigato, tathā aparopi āgatoti “tathāgato”ti vuccati.",
  "tika-s0201t3:56_7": "Asaṁvijjamānoti paramatthato anupalabbhanīyo.",
  "tika-s0201t3:56_8": "Avindeyyoti na vinditabbo, duviññeyyoti attho.",
  "tika-s0201t3:57_0": "Tathāgato satto puggaloti na paññapemi paramatthato sattasseva abhāvatoti adhippāyo.",
  "tika-s0201t3:57_1": "Kiṁ paññapessāmi paññattiupādānassapi dharamānakassa abhāvato.",
  "tika-s0201t3:57_2": "“Anuppādo khemaṁ, anuppatti khema”ntiādinā asaṅkhatāya dhātuyā pakkhandhanavasena pavattaṁ aggaphalasamāpattiatthaṁ vipassanācittaṁ vā.",
  "tika-s0201t3:58_0": "Tucchāti karaṇe nissakkavacananti āha “tucchakenā”ti.",
  "tika-s0201t3:58_1": "Vinayatīti vinayo, so eva venayiko.",
  "tika-s0201t3:58_2": "Tathā manti tathābhūtaṁ maṁ.",
  "tika-s0201t3:58_3": "Paramatthato vijjamānassa hi sattassa abhāvaṁ vadanto sattavināsapaññāpako ca nāma siyā, ahaṁ pana paramatthato avijjamānaṁ taṁ “natthī”ti vadāmi.",
  "tika-s0201t3:58_4": "Yathā ca loko voharati, tatheva taṁ voharāmi, tathābhūtaṁ maṁ ye samaṇabrāhmaṇā “venayiko samaṇo gotamo”ti vadantā asatā tucchā musā abhūtena abbhācikkhantīti yojanā.",
  "tika-s0201t3:58_5": "Appaṭisandhikassa khīṇāsavassa carimacittaṁ nirupādānato anupādāno viya jātavedo parinibbutaṁ idaṁ nāma nissitanti na paññāyatīti vadanto kimettāvatā ucchedavādī bhaveyya, nāhaṁ kadācipi atthi, nāpi koci atthīti vadāmi.",
  "tika-s0201t3:58_6": "Evaṁ sante kiṁ nissāya te moghapurisā sato sattassa nāma ucchedaṁ vināsaṁ vibhavaṁ paññapetīti vadantā asatā…pe…",
  "tika-s0201t3:58_7": "abbhācikkhantīti ayamettha adhippāyo.",
  "tika-s0201t3:59_0": "Mahābodhimaṇḍamhīti bodhimaṇḍaggahaṇena sattasattāhamāha.",
  "tika-s0201t3:59_1": "Tena dhammacakkapavattanato pubbe vuttaṁ tantidesanaṁ vadati.",
  "tika-s0201t3:59_2": "Catusaccameva paññapemīti etena saccavimuttā satthudesanā natthīti dasseti.",
  "tika-s0201t3:59_3": "Ettha ca –",
  "tika-s0201t3:59_4": "“pubbe ceva etarahi ca dukkhañceva paññapemi dukkhassa ca nirodha”nti vadanto bhagavā nāhaṁ kadācipi “attā ucchijjati, vinassatī”ti vā, “attā nāma koci atthī”ti vā vadāmi.",
  "tika-s0201t3:59_5": "Evaṁ sante kiṁ nissāya te moghapurisā “sato sattassa ucchedaṁ vināsaṁ vibhavaṁ paññapetī”ti asatā tucchena abbhācikkhantīti dasseti.",
  "tika-s0201t3:59_6": "Pareti amāmakā, mama ovādassa abhājanabhūtāti atthoti āha “saccāni…pe…",
  "tika-s0201t3:59_7": "asamatthapuggalā”ti.",
  "tika-s0201t3:59_8": "Adhippāyenāti iminā tesaṁ adhippāyamattaṁ, rosanavihesanāni pana tathāgatassa ākāsassa vilikhanaṁ viya na sambhavantiyevāti dasseti.",
  "tika-s0201t3:59_9": "Āhanati cittanti āghāto.",
  "tika-s0201t3:59_10": "Appatītā honti etenāti appaccayo.",
  "tika-s0201t3:59_11": "Cittaṁ na abhirādhayatīti anabhiraddhi.",
  "tika-s0201t3:59_12": "Atuṭṭhīti tuṭṭhipaṭipakkho tathāpavatto cittuppādo, kodho eva vā.",
  "tika-s0201t3:60_0": "Pareti aññe ekacce.",
  "tika-s0201t3:60_1": "Ānandanti pamodanti etenāti ānando, pītiyā evetaṁ adhivacanaṁ.",
  "tika-s0201t3:60_2": "Sobhanamanatā somanassaṁ, cetasikasukhassetaṁ adhivacanaṁ.",
  "tika-s0201t3:60_3": "Uppilati purimāvatthāya bhijjati visesaṁ āpajjatīti uppilaṁ, tadeva uppilāvitaṁ, tassa bhāvo uppilāvitattaṁ.",
  "tika-s0201t3:60_4": "Yāya uppannāya kāyacittaṁ vātapūritabhattā viya uddhumāyanākārappattaṁ hoti, tassā gehassitāya odaggiyapītiyā etaṁ adhivacanaṁ.",
  "tika-s0201t3:60_5": "Saccāni paṭivijjhituṁ asamatthāti dukkhameva uppajjati nirujjhati ca, na añño satto nāma atthīti evaṁ jānituṁ asamatthā “attā nāma atthī”ti evaṁdiṭṭhino appahīnavipallāsā.",
  "tika-s0201t3:60_6": "Uttamaṁ pasādanīyaṭṭhānaṁ tathāgatampi akkosanti, kimaṅgaṁ pana bhikkhūti adhippāyo.",
  "tika-s0201t3:61_0": "247.",
  "tika-s0201t3:61_1": "Anattaniyepi khandhapañcake micchāgāhavasena attaniyasaññāya pavattassa chandarāgassa pahānaṁ.",
  "tika-s0201t3:61_2": "Amhākaṁ neva attāti yasmā rūpavedanādiyeva attaggāhavatthu tabbinimuttassa lobhaneyyassa abhāvato.",
  "tika-s0201t3:61_3": "Etaṁ tiṇakaṭṭhasākhāpalāsaṁ na amhākaṁ rūpaṁ, na viññāṇaṁ, tasmā amhākaṁ neva attāti yojanā.",
  "tika-s0201t3:61_4": "Ajjhattikassa vatthuno neva attāti paṭikkhittattā bāhiravatthu attaniyabhāvena paṭikkhittaṁ hotīti āha “amhākaṁ cīvarādiparikkhāropi na hotī”ti.",
  "tika-s0201t3:61_5": "Khandhapañcakaṁyevāti bāhiravatthuṁ nidassanaṁ katvā khandhapañcakaṁyeva na tumhākanti pajahāpeti.",
  "tika-s0201t3:61_6": "Na uppāṭetvā kandaṁ viya.",
  "tika-s0201t3:61_7": "Na luñcitvā vā kese viyāti.",
  "tika-s0201t3:61_8": "Iminā rūpādīnaṁ nāmamukhena pahānaṁ icchanti.",
  "tika-s0201t3:61_9": "Ulliṅgitamatthaṁ chandarāgavinayena pajahāpetīti sarūpato dasseti.",
  "tika-s0201t3:62_0": "248.",
  "tika-s0201t3:62_1": "“Taṁ kiṁ maññatha, bhikkhave, rūpaṁ niccaṁ vā”tiādi desanā tiparivaṭṭaṁ.",
  "tika-s0201t3:62_2": "Yāva imaṁ ṭhānanti “evaṁ svākkhāto”ti yāvāyaṁ pāḷipadeso.",
  "tika-s0201t3:62_3": "Suviññeyyabhāvena akkhātattāpi svākkhātoti āha “sukathitattā eva uttāno vivaṭo pakāsito”ti.",
  "tika-s0201t3:62_4": "Tiriyaṁ vidāraṇena chinnaṁ, dīghaso phālanena bhinnaṁ, tato eva tattha tattha sibbitagaṇṭhikatajiṇṇavatthaṁ pilotikā, tadabhāvato chinnapilotiko, pilotikarahitoti attho.",
  "tika-s0201t3:62_5": "Iriyāpatha-saṇṭhapanaavijjamānajhāna-vipassanāni chinnāya avijjamānāya paṭipattiyā sibbanagaṇṭhikaraṇasadisāni, tādisaṁ idha natthīti āha “na hettha…pe… atthī”ti.",
  "tika-s0201t3:62_6": "Patiṭṭhātuṁ na labhatīti pesalehi saddhiṁ saṁvāsavasenapi patiṭṭhātuṁ na labhati, visesādhigamavasena pana vattabbameva natthi.",
  "tika-s0201t3:63_0": "Kāraṇḍavaṁ niddhamathāti vipannasīlatāya kacavarabhūtaṁ puggalaṁ kacavaramiva nirapekkhā apanetha.",
  "tika-s0201t3:63_1": "Kasambuñcāpakassathāti kasaṭabhūtañca naṁ khattiyādīnaṁ majjhagataṁ sambhinnaṁ paggharitakuṭṭhaṁ caṇḍālaṁ viya apakassatha nikkaḍḍhatha.",
  "tika-s0201t3:63_2": "Kiṁ kāraṇaṁ?",
  "tika-s0201t3:63_3": "Saṅghārāmo nāma sīlavantānaṁ kato, na dussīlānaṁ, yato etadeva.",
  "tika-s0201t3:63_4": "Tato palāpe vāhetha, assamaṇe samaṇamānineti yathā palāpā antosārarahitā ataṇḍulā bahi thusena vīhi viya dissanti, evaṁ pāpabhikkhū antosīlarahitāpi bahi kāsāvādiparikkhārena bhikkhū viya dissanti, tasmā “palāpā”ti vuccanti, te palāpe vāhetha odhunātha vidhamatha.",
  "tika-s0201t3:63_5": "Paramatthato assamaṇe vesamattena samaṇamānine evaṁ niddhamitvāna…pe…patissatāti.",
  "tika-s0201t3:63_6": "Tattha kappayavhoti kappetha, karothāti vuttaṁ hoti.",
  "tika-s0201t3:63_7": "Patissatāti pati pati satā sampajānantā suṭṭhu pajānantā.",
  "tika-s0201t3:63_8": "Patissatā vā sappatissā aññamaññaṁ sagāravā.",
  "tika-s0201t3:63_9": "Athevaṁ suddhā suddhehi saṁvāsaṁ kappentā diṭṭhisīlasāmaññena samaggā.",
  "tika-s0201t3:63_10": "Anukkamena paripākagatapaññatāya nipakā.",
  "tika-s0201t3:63_11": "Sabbassevimassa dukkhavaṭṭassa antaṁ karissatha, parinibbānaṁ pāpuṇissathāti attho.",
  "tika-s0201t3:64_0": "Vaṭṭaṁ tesaṁ natthi paññāpanāya sabbaso samucchinnavaṭṭamūlakattā.",
  "tika-s0201t3:65_0": "Dhammaṁ anussaranti, dhammassa vā anussaraṇasīlāti dhammānusārino.",
  "tika-s0201t3:65_1": "Evaṁ saddhānusārinopi veditabbā.",
  "tika-s0201t3:65_2": "Paṭipannassāti paṭipajjamānassa, sotāpattimaggaṭṭhopi adhippeto.",
  "tika-s0201t3:65_3": "Adhimattanti balavaṁ.",
  "tika-s0201t3:65_4": "Paññāvāhīti paññaṁ vāheti, paññā vā imaṁ puggalaṁ vahatīti paññāvāhītipi vadanti.",
  "tika-s0201t3:65_5": "Paññāpubbaṅgamanti paññaṁ purecārikaṁ katvā.",
  "tika-s0201t3:65_6": "Ayaṁ vuccatīti ayaṁ evarūpo puggalo paññāsaṅkhātena dhammena sarati anussaratīti dhammānusārī.",
  "tika-s0201t3:65_7": "Saddhāvāhīti saddhaṁ vāheti, saddhā vā imaṁ puggalaṁ vahatīti saddhāvāhītipi vadanti.",
  "tika-s0201t3:65_8": "Saddhāpubbaṅgamanti saddhaṁ purecārikaṁ katvā.",
  "tika-s0201t3:65_9": "Ayaṁ vuccatīti ayaṁ evarūpo puggalo saddhāya sarati anussaratīti saddhānusārī.",
  "tika-s0201t3:65_10": "Saddhāmattanti “itipi so bhagavā”tiādinā buddhasubuddhatāya saddahanamattaṁ.",
  "tika-s0201t3:65_11": "Matta-saddena aveccappasādaṁ nivatteti.",
  "tika-s0201t3:65_12": "Pemamattanti yathāvuttasaddhānusārena uppannaṁ tuṭṭhimattaṁ.",
  "tika-s0201t3:65_13": "Sinehoti keci.",
  "tika-s0201t3:65_14": "Evaṁ vipassanaṁ paṭṭhapetvā nisinnānanti kalāpasammasanādivasena āraddhavipassanānaṁ.",
  "tika-s0201t3:65_15": "Ekā saddhāti vipassanānusārena svākkhātadhammatā siddhā, tato eva ekā seṭṭhā uḷārā saddhā uppajjati.",
  "tika-s0201t3:65_16": "Ekaṁ pemanti etthāpi eseva nayo.",
  "tika-s0201t3:65_17": "Sagge ṭhapitā viya hontīti tesaṁ saddhāpemānaṁ saggasaṁvattaniyatāya abyabhicārībhāvamāha.",
  "tika-s0201t3:65_18": "Cūḷasotāpannoti vadanti ekadesena saccānubodhe ṭhitattā.",
  "tika-s0201t3:65_19": "Sesaṁ suviññeyyameva.",
  "tika-s0201t3:66_0": "Alagaddūpamasuttavaṇṇanāya līnatthappakāsanā samattā.",
  "tika-s0201t3:67_0": "3. Vammikasuttavaṇṇanā",
  "tika-s0201t3:68_0": "249.Piyavacananti piyasamudācāro.",
  "tika-s0201t3:68_1": "Viññujātikā hi paraṁ piyena samudācarantā “bhava”nti vā, “devānaṁ piyo”ti vā, “āyasmā”ti vā samudācaranti, tasmā sammukhā sambodhanavasena “āvuso”ti, tirokkhaṁ “āyasmā”ti ayampi samudācāro.",
  "tika-s0201t3:68_2": "Mahākassapauruvelakassapādayo aññepi kassapanāmakā atthīti “katarassa kassapassā”ti pucchanti.",
  "tika-s0201t3:68_3": "Raññāti kosalaraññā.",
  "tika-s0201t3:68_4": "“Sañjāniṁsū”ti saṅkhepato vuttamatthaṁ vivarituṁ “ayaṁ panā”tiādi āraddhaṁ.",
  "tika-s0201t3:68_5": "Assāti kumārakassapassa, “sañjāniṁsū”ti vuttasañjānanassa vā.",
  "tika-s0201t3:68_6": "Puññāni karontoti kappasatasahassaṁ devesu ca manussesu ca nibbattitvā dānādīni puññāni bhāvento.",
  "tika-s0201t3:68_7": "Osakkanteti parihāyamāne.",
  "tika-s0201t3:68_8": "Paṭhamanti kumārikākāle.",
  "tika-s0201t3:68_9": "Satthā upālittheraṁ paṭicchāpesi taṁ adhikaraṇaṁ vinayakammenevassā bhikkhuniyā pabbajjāya arogabhāvaṁ.",
  "tika-s0201t3:69_0": "Paññattivibhāvanāti “andhavana”ntveva paññāyamānassa vibhāvanā.",
  "tika-s0201t3:69_1": "Olīyatīti saṅkucati saṇikaṁ vattati.",
  "tika-s0201t3:69_2": "Bhāṇakoti sarabhāṇako.",
  "tika-s0201t3:69_3": "Yaṁ atthi, taṁ gahetvāti idāni pariyesitabbaṭṭhānaṁ natthi, yathāgataṁ pana yaṁ atthi, taṁ gahetvā.",
  "tika-s0201t3:69_4": "Balavaguṇeti adhimattaguṇe.",
  "tika-s0201t3:69_5": "Kassapabhagavato kāle niruḷhasamaññāvasena vacanasantatiyā avicchedena ca imasmimpi buddhuppāde taṁ “andhavana”ntveva paññāyittha, uparūparivaḍḍhamānāya pathaviyā upari rukkhagacchādīsu sañjāyantesupīti.",
  "tika-s0201t3:69_6": "Sekkhapaṭipadanti sekkhabhāvāvahaṁ visuddhipaṭipattiṁ.",
  "tika-s0201t3:70_0": "Aññatara-saddo apākaṭe viya pākaṭepi vattati eka-saddena samānatthattāti dassetuṁ “abhijānātī”tiādi vuttaṁ.",
  "tika-s0201t3:70_1": "Bhayabheravadassitampi abhikkanta-saddassa atthuddhāraṁ idha dassento evaṁ heṭṭhā tattha tattha katā atthasaṁvaṇṇanā parato tasmiṁ tasmiṁ suttapadese yathārahaṁ vattabbāti nayadassanaṁ karoti.",
  "tika-s0201t3:70_2": "Kañcanasannibhattacatā suvaṇṇavaṇṇaggahaṇena gahitāti adhippāyenāha “chaviya”nti.",
  "tika-s0201t3:70_3": "Chavigatā pana vaṇṇadhātu eva “suvaṇṇavaṇṇo”ti ettha vaṇṇaggahaṇena gahitāti apare.",
  "tika-s0201t3:70_4": "Vaṇṇīyati kittīyati ugghosananti vaṇṇo, thuti.",
  "tika-s0201t3:70_5": "Vaṇṇīyati asaṅkarato vavatthapīyatīti vaṇṇo, kulavaggo.",
  "tika-s0201t3:70_6": "Vaṇṇīyati phalaṁ etena yathāsabhāvato vibhāvīyatīti vaṇṇo, kāraṇaṁ.",
  "tika-s0201t3:70_7": "Vaṇṇanaṁ dīgharassādivasena saṇṭhahananti vaṇṇo, saṇṭhānaṁ.",
  "tika-s0201t3:70_8": "Vaṇṇīyati aṇumahantādivasena pamīyatīti vaṇṇo, pamāṇaṁ.",
  "tika-s0201t3:70_9": "Vaṇṇeti vikāramāpajjamānaṁ hadayaṅgatabhāvaṁ pakāsetīti vaṇṇo, rūpāyatanaṁ.",
  "tika-s0201t3:70_10": "Evaṁ tena tena pavattinimittena vaṇṇa-saddassa tasmiṁ tasmiṁ atthe pavatti veditabbā.",
  "tika-s0201t3:71_0": "Anavasesattaṁ sakalatā kevalatā.",
  "tika-s0201t3:71_1": "Kevalakappāti ettha keci īsaṁ asamattā kevalā kevalakappāti vadanti, evaṁ sati anavasesattho eva kevala-saddo siyā.",
  "tika-s0201t3:71_2": "Anatthantarena pana kappa-saddena padavaḍḍhanaṁ katvā kevalā eva kevalakappā.",
  "tika-s0201t3:71_3": "Tathā vā kappanīyattā paññapetabbattā kevalakappā.",
  "tika-s0201t3:71_4": "Yebhuyyatā bahulabhāvo.",
  "tika-s0201t3:71_5": "Abyāmissatā vijātiyena asaṅkaro suddhatā.",
  "tika-s0201t3:71_6": "Anatirekatā taṁmattatā visesābhāvo.",
  "tika-s0201t3:71_7": "Kevalakappanti kevalaṁ daḷhaṁ katvāti attho.",
  "tika-s0201t3:71_8": "Kevalaṁ vuccati nibbānaṁ sabbasaṅkhatavivittattā.",
  "tika-s0201t3:71_9": "Tenāha “visaṁyogādianekattho”ti.",
  "tika-s0201t3:71_10": "Kevalaṁ etassa adhigataṁ atthīti kevalī, sacchikatanirodho khīṇāsavo.",
  "tika-s0201t3:72_0": "Kappa-saddo panāyaṁ saupasaggo anupasaggo cāti adhippāyena okappanīyapade labbhamānaṁ okappasaddamattaṁ nidasseti, aññathā kappa-saddassa atthuddhāre okappanīyapadaṁ anidassanameva siyā.",
  "tika-s0201t3:72_1": "Samaṇakappehīti vinayasiddhehi samaṇavohārehi.",
  "tika-s0201t3:72_2": "Niccakappanti niccakālaṁ.",
  "tika-s0201t3:72_3": "Paññattīti nāmaṁ.",
  "tika-s0201t3:72_4": "Nāmañhetaṁ tassa āyasmato, yadidaṁ kappoti.",
  "tika-s0201t3:72_5": "Kappitakesamassūti kattarikāya cheditakesamassu.",
  "tika-s0201t3:72_6": "Dvaṅgulakappoti majjhanhikavelāya vītikkantāya dvaṅgulatāvikappo.",
  "tika-s0201t3:72_7": "Lesoti apadeso.",
  "tika-s0201t3:72_8": "Anavasesaṁ pharituṁ samatthassapi obhāsassa kenaci kāraṇena ekadesapharaṇampi siyā, ayaṁ pana sabbasova pharīti dassetuṁ samantattho kappa-saddo gahitoti āha “anavasesaṁ samantato”ti.",
  "tika-s0201t3:73_0": "Samaṇasaññāsamudācārenāti “ahaṁ samaṇo”ti evaṁ uppannasaññāsamuṭṭhitena samudācārena, tannimittena vā tabbohārena.",
  "tika-s0201t3:73_1": "Pubbayogeti pubbayogakathāyaṁ.",
  "tika-s0201t3:73_2": "Papañco esāti eso tumhesu āgatesu yathāpavatto paṭisanthāro kathāsamudācāro ca amhākaṁ papañco.",
  "tika-s0201t3:73_3": "Ettakampi akatvā samaṇadhammameva karomāti adhippāyo.",
  "tika-s0201t3:74_0": "Ariyabhūmiṁ pattoti anāgāmiphalaṁ adhigato.",
  "tika-s0201t3:74_1": "Pakkusātikulaputtaṁ sandhāya vadati.",
  "tika-s0201t3:74_2": "Vibhajitvāti vibhāgaṁ katvā.",
  "tika-s0201t3:74_3": "Turitālapanavasenāti turitaṁ ālapanavasena.",
  "tika-s0201t3:74_4": "Tena dullabho ayaṁ samaṇo, tasmā sīghamassa pañho kathetabbo, iminā ca sīghaṁ gantvā satthā pucchitabboti turitaṁ ālapīti dasseti.",
  "tika-s0201t3:74_5": "“Yathā vā”tiādinā pana vacanālaṅkāravasena dvikkhattuṁ ālapati.",
  "tika-s0201t3:74_6": "Evamāhāti “bhikkhu bhikkhū”ti evaṁ dvikkhattuṁ avoca.",
  "tika-s0201t3:75_0": "Vammikapariyāyena karajakāyaṁ paccakkhaṁ katvā dassentī devatā “ayaṁ vammiko”ti āha.",
  "tika-s0201t3:75_1": "Tāya pana bhāvatthassa abhāsitattā saddatthameva dassento “purato ṭhitaṁ…pe…",
  "tika-s0201t3:75_2": "ayanti āhā”ti avoca.",
  "tika-s0201t3:75_3": "Sesesupi eseva nayo.",
  "tika-s0201t3:75_4": "Maṇḍūkanti thalamaṇḍūkaṁ.",
  "tika-s0201t3:75_5": "So hi uddhumāyikāti vuccati, na udakamaṇḍūko.",
  "tika-s0201t3:75_6": "Tassa nivāsato vāto mā kho bādhayitthāti “uparivātato apagammā”ti vuttaṁ.",
  "tika-s0201t3:75_7": "Kathaṁ panāyaṁ devatā iminā nīhārena ime pañhe therassa ācikkhīti?",
  "tika-s0201t3:75_8": "Keci tāva āhu –",
  "tika-s0201t3:75_9": "yathāsutamatthaṁ upamābhāvena gahetvā attano paṭibhānena upameyyatthaṁ manasā cintetvā taṁ bhagavāva imassa ācikkhissati.",
  "tika-s0201t3:75_10": "Sā ca desanā atthāya hitāya sukhāya hotīti “ayaṁ vammiko”tiādinā upamāvaseneva pannarasa pañhe therassa ācikkhi.",
  "tika-s0201t3:75_11": "Kassapasammāsambuddhakāle kira bārāṇasiyaṁ eko seṭṭhi aḍḍho mahaddhano mahantaṁ nidhānaṁ nidahitvā palighādiākārāni kānicipi laṅgāni tattha ṭhapesi.",
  "tika-s0201t3:75_12": "So maraṇakāle attano sahāyassa brāhmaṇassa ārocesi –",
  "tika-s0201t3:75_13": "“imasmiṁ ṭhāne mayā nidhānaṁ nidahitaṁ, taṁ mama puttassa viññutaṁ pattassa dassetī”ti vatvā kālamakāsi.",
  "tika-s0201t3:75_14": "Brāhmaṇo sahāyakaputtassa viññutaṁ pattakāle taṁ ṭhānaṁ dassesi.",
  "tika-s0201t3:75_15": "So nikhanitvā sabbapacchā nāgaṁ passi, nāgo attano puttaṁ disvā “sukheneva dhanaṁ gaṇhatū”ti apagacchi.",
  "tika-s0201t3:75_16": "Svāyamattho tadā loke pākaṭo jāto.",
  "tika-s0201t3:75_17": "Ayaṁ pana devatā tadā bārāṇasiyaṁ gahapatikule nibbattitvā viññutaṁ patto satthari parinibbute uraṁ datvā sāsane pabbajito pañcahi sahāyakabhikkhūhi saddhiṁ samaṇadhammamakāsi.",
  "tika-s0201t3:75_18": "Ye sandhāya vuttaṁ “pañca bhikkhū nisseṇiṁ bandhitvā”tiādi.",
  "tika-s0201t3:75_19": "Tena vuttaṁ “yathāsutamatthaṁ upamābhāvena gahetvā”tiādi.",
  "tika-s0201t3:75_20": "Apare pana “devatā attano paṭibhānena ime pañhe evaṁ abhisaṅkharitvā therassa ācikkhī”ti vadanti.",
  "tika-s0201t3:75_21": "Devaputte nissakkaṁ devaputtapañhattā tassa atthassa.",
  "tika-s0201t3:76_0": "251.",
  "tika-s0201t3:76_1": "Catūhi mahābhūtehi nibbattoti cātumahābhūtiko.",
  "tika-s0201t3:76_2": "Tenāha “catumahābhūtamayassā”ti.",
  "tika-s0201t3:76_3": "Vamati uggiranto viya hotīti attho.",
  "tika-s0201t3:76_4": "Vantakoti ucchaḍḍako.",
  "tika-s0201t3:76_5": "Vantussayoti upacikāhi vantassa mattikāpiṇḍassa ussayabhūto.",
  "tika-s0201t3:76_6": "Vantasinehasambaddhoti vantena kheḷasinehena sampiṇḍito.",
  "tika-s0201t3:76_7": "Asucikalimalaṁ vamatīti ettha mukhādīhi pāṇakānaṁ niggamanato pāṇake vamatīti ayampi attho labbhateva.",
  "tika-s0201t3:76_8": "Ariyehi vantakoti kāyabhāvasāmaññena vuttaṁ.",
  "tika-s0201t3:76_9": "Dukkhasaccapariññāya vā sabbassapi tebhūmakadhammajātassa pariññātattā sabbopi kāyo ariyehi chandarāgappahānena vanto eva.",
  "tika-s0201t3:76_10": "Taṁ sabbanti yehi tīhi aṭṭhisatehi ussito, yehi nhārūhi sambaddho, yehi maṁsehi avalitto, yena allacammena pariyonaddho, yāya chaviyā rañjito, taṁ aṭṭhiādisabbaṁ accantameva jigucchitvā virattatāyavantameva.",
  "tika-s0201t3:76_11": "“Yathā cā”tiādinā vattabbopamatopi vammiko viya vammikoti imamatthaṁ dasseti.",
  "tika-s0201t3:77_0": "Sambhavati etasmāti sambhavo, mātāpettiko sambhavo etassāti mātāpettikasambhavo. Tassa.",
  "tika-s0201t3:77_1": "Upaciyati etenāti upacayo’ odanakummāsaṁ upacayo etassāti odanakummāsūpacayo. Tassa.",
  "tika-s0201t3:77_2": "Adhuvasabhāvatāya aniccadhammassa, sedagūtha-pitta-semhādi-dhātukkhobha-garubhāvaduggandhānaṁ vinodanāya ucchādetabbadhammassa, parito sambāhanena parimadditabbadhammassa, khaṇe khaṇe bhijjanasabhāvatāya bhedanadhammassa, tato eva vikiraṇasabhāvatāya viddhaṁsanadhammassāti dhamma-saddo paccekaṁ yojetabbo.",
  "tika-s0201t3:77_3": "Tanuvilepanenāti kāyāvalepanena ucchādanavilepanena.",
  "tika-s0201t3:77_4": "Aṅgapaccaṅgābādhavinodanatthāyāti tādisasamuṭṭhāna-sarīravikāravigamāya.",
  "tika-s0201t3:77_5": "Yasmā sukkasoṇitaṁ āhāro, ucchādanaṁ parimaddanañca yathārahaṁ uppādassa, vuḍḍhiyā ca paccayo, tasmā āha “mātāpettika…pe…",
  "tika-s0201t3:77_6": "kathito”ti.",
  "tika-s0201t3:77_7": "Uccāvacabhāvoti yathārahaṁ yojetabbo –",
  "tika-s0201t3:77_8": "odanakummāsūpacaya-ucchādanaparimaddanaggahaṇehi uccabhāvo, vaḍḍhī.",
  "tika-s0201t3:77_9": "Mātāpettikasambhavaggahaṇena samudayo.",
  "tika-s0201t3:77_10": "Itarehi avacabhāvo, parihāni, atthaṅgamo pakāsito.",
  "tika-s0201t3:77_11": "Aṅgapaccaṅgānaṁ saṇṭhapanampi hi vaṭṭapaccayattā vaṭṭanti.",
  "tika-s0201t3:78_0": "Kodho dhūmoti ettha dhūmapariyāyena kodhassa vuttattā dhūma-saddo kodhe vattatīti vuttaṁ “dhūmo viya dhūmo”ti.",
  "tika-s0201t3:78_1": "Bhasmanīti bhasmaṁ.",
  "tika-s0201t3:78_2": "Mosavajjanti musāvādo.",
  "tika-s0201t3:78_3": "Dhūmo eva dhūmāyitaṁ.",
  "tika-s0201t3:78_4": "Icchā dhūmāyitaṁ etissāti icchādhūmāyitā, pajā.",
  "tika-s0201t3:78_5": "Icchādhūmāyitasaddassa taṇhāya vutti vuttanayo eva.",
  "tika-s0201t3:78_6": "Dhūmāyantoti vitakkasantāpena saṁtappento, vitakkentoti attho.",
  "tika-s0201t3:78_7": "Palipoti dukkaramahākaddamaṁ.",
  "tika-s0201t3:78_8": "Timūlanti tīhi mūlehi patiṭṭhitaṁ viya acalaṁ pavattanti vuttaṁ.",
  "tika-s0201t3:78_9": "Rajo ca dhūmo ca mayā pakāsitāti rajasabhāvakaraṇaṭṭhena “rajo”ti ca dhūmasabhāvakaraṇaṭṭhena “dhūmo”ti ca mayā pakāsitā.",
  "tika-s0201t3:78_10": "Pakatidhūmo viya aggissa kilesaggijālassa paññāṇabhāvato.",
  "tika-s0201t3:78_11": "Dhammadesanādhūmo ñāṇaggisandhīpanassa pubbaṅgamabhāvato.",
  "tika-s0201t3:78_12": "Ayaṁ rattiṁ dhūmāyanāti yā divā kattabbakammante uddissa rattiyaṁ anuvitakkanā, ayaṁ rattiṁ dhūmāyanā.",
  "tika-s0201t3:79_0": "Sattannaṁ dhammānanti idaṁ sutte āgatanayena vuttaṁ.",
  "tika-s0201t3:79_1": "Suttañca tathā ārādhanaveneyyajjhāsayavasena.",
  "tika-s0201t3:79_2": "Tadekaṭṭhatāya vā tadaññakilesānaṁ.",
  "tika-s0201t3:79_3": "Sundarapaññoti ñātatīraṇapahānapariññāya paññāya sundarapañño.",
  "tika-s0201t3:80_0": "Etanti “sattha”nti etaṁ adhivacanaṁ saṁkilesadhammānaṁ sasanato samucchindanato.",
  "tika-s0201t3:80_1": "Nti vīriyaṁ.",
  "tika-s0201t3:80_2": "Paññāgatikameva paññāya hitasseva adhippetattā.",
  "tika-s0201t3:80_3": "Lokiyāya paññāya ārambhakāle lokiyavīriyaṁ gahetabbaṁ, lokuttarāya paññāya pavattikkhaṇe lokuttaravīriyaṁ gahetabbanti yojanā.",
  "tika-s0201t3:80_4": "Atthadīpanāti upameyyatthadīpanī upamā.",
  "tika-s0201t3:81_0": "Gāmatoti attano vasanagāmato.",
  "tika-s0201t3:81_1": "Manteti āthabbanamante.",
  "tika-s0201t3:81_2": "Te hi brāhmaṇā araññe eva vācenti “mā aññe assosu”nti.",
  "tika-s0201t3:81_3": "Tathā akāsīti cattāro koṭṭhāse akāsi.",
  "tika-s0201t3:81_4": "Evamettha vammikapañhasseva vasena upamā āgatā, sesānaṁ vasena heṭṭhā vuttanayena veditabbā.",
  "tika-s0201t3:82_0": "Laṅganaṭṭhena nivāraṇaṭṭhena laṅgī, paligho.",
  "tika-s0201t3:82_1": "Ñāṇamukheti vipassanāñāṇavīthiyaṁ.",
  "tika-s0201t3:82_2": "Patatīti pavattati.",
  "tika-s0201t3:82_3": "Kammaṭṭhānauggahaparipucchāvasenāti catusaccakammaṭṭhānassa uggaṇhanena tassa atthaparipucchāvasena ceva vipassanāsaṅkhāta-atthavinicchaya-paripucchāvasena ca.",
  "tika-s0201t3:82_4": "Sabbaso ñātuṁ icchā hi paripucchā.",
  "tika-s0201t3:82_5": "Vipassanā ca aniccādito sabbatebhūmakadhammānaṁ ñātuṁ icchati.",
  "tika-s0201t3:82_6": "Evaṁ vipassanāvasena avijjāpahānamāha, uparikattabbasabbhāvato na tāva maggavasena.",
  "tika-s0201t3:83_0": "Valliantare vāti vā-saddo paṁsuantare vā mattikantare vāti avuttavikappattho.",
  "tika-s0201t3:83_1": "Cittāvilamattakovāti cittakkhobhamattakova.",
  "tika-s0201t3:83_2": "Aniggahitoti paṭisaṅkhānabalena anivārito.",
  "tika-s0201t3:83_3": "Mukhavikulanaṁ mukhasaṅkoco.",
  "tika-s0201t3:83_4": "Hanusañcopanaṁ pāpeti antojappanāvatthāyaṁ.",
  "tika-s0201t3:83_5": "Disā vilokanaṁ pāpeti yattha bādhetabbo ṭhito, taṁdassanatthaṁ nivārakaparivāraṇatthaṁ.",
  "tika-s0201t3:83_6": "Daṇḍasatthābhinipātanti daṇḍasatthānaṁ parassa upari nipātanāvatthaṁ.",
  "tika-s0201t3:83_7": "Yena kodhena aniggahitena mātādikaṁ aghātetabbaṁ ugghātetvā “ayuttaṁ vata mayā kata”nti attānampi hanati, taṁ sandhāyetaṁ vuttaṁ “paraghātanampi attaghātanampi pāpetī”ti.",
  "tika-s0201t3:83_8": "Yena vā parassa haññamānassa vasena ghātakopi ghātanaṁ pāpuṇāti, tādisassa vasenāyamattho veditabbo.",
  "tika-s0201t3:83_9": "Kodhasāmaññena hetaṁ vuttaṁ “paraṁ ghātetvā attānaṁ ghātetī”ti.",
  "tika-s0201t3:83_10": "Paramussadagatoti paramukkaṁsagato.",
  "tika-s0201t3:83_11": "Daḷhaṁ parissayamāvahatāya kodhova kodhūpāyāso.",
  "tika-s0201t3:83_12": "Tenāha “balavappatto”tiādi.",
  "tika-s0201t3:84_0": "Dvedhāpathasamāhoti appaṭipattihetubhāvato.",
  "tika-s0201t3:85_0": "Kusaladhammo na tiṭṭhati nīvaraṇehi nivāritaparamattā.",
  "tika-s0201t3:85_1": "Samathapubbaṅgamaṁ vipassanaṁ bhāvayato paṭhamaṁ samathena nīvaraṇavikkhambhanaṁ hoti, vipassanā pana tadaṅgavaseneva tāni nīharatīti vuttaṁ “vikkhambhanatadaṅgavasenā”ti.",
  "tika-s0201t3:86_0": "“Kummova aṅgāni sake kapāle”tiādīsu kummassa aṅgabhāvena visesato pādasīsāni eva vuccantīti āha “pañceva aṅgāni hontī”ti.",
  "tika-s0201t3:86_1": "Vipassanācārassa vuccamānattā adhikārato sammasanīyānameva dhammānaṁ idha gahaṇanti “sabbepi saṅkhatā dhammā”ti visesaṁ katvāva vuttaṁ.",
  "tika-s0201t3:86_2": "Tenāha bhagavā “pañcannetaṁ upādānakkhandhānaṁ adhivacana”nti.",
  "tika-s0201t3:87_0": "Sunanti koṭṭanti etthāti sūnā, adhikuṭṭananti āha “sūnāya uparī”ti.",
  "tika-s0201t3:87_1": "Asināti maṁsakantanena.",
  "tika-s0201t3:87_2": "Ghātiyamānāti haññamānā vibādhiyamānā.",
  "tika-s0201t3:87_3": "Vatthukāmānaṁ upari katvāti vatthukāmesu ṭhapetvā te accādhānaṁ katvā.",
  "tika-s0201t3:87_4": "Kantitāti chinditā.",
  "tika-s0201t3:87_5": "Koṭṭitāti bilaso vibhajitā.",
  "tika-s0201t3:87_6": "Chandarāgappahānanti chandarāgassa vikkhambhanappahānaṁ.",
  "tika-s0201t3:88_0": "Sammattāti mucchitā sammūḷhā.",
  "tika-s0201t3:88_1": "Nandīrāgaṁ upagamma vaṭṭaṁ vaḍḍhentīti sammūḷhattā evaādīnavaṁ apassantā nandīrāgassa ārammaṇaṁ upagantvā taṁ paribrūhenti.",
  "tika-s0201t3:88_2": "Nandīrāgabaddhāti nandīrāge laggattā tena baddhā.",
  "tika-s0201t3:88_3": "Vaṭṭe laggantīti tebhūmake vaṭṭe sajjanti.",
  "tika-s0201t3:88_4": "Tattha sajjattā eva dukkhaṁ patvāpi na ukkaṇṭhanti na nibbindanti.",
  "tika-s0201t3:88_5": "Idha anavasesappahānaṁ adhippetanti āha “catutthamaggena nandīrāgappahānaṁ kathita”nti.",
  "tika-s0201t3:89_0": "Anaṅgaṇasutte pakāsito eva “chandādīhi na gacchantī”tiādinā.",
  "tika-s0201t3:89_1": "“Buddho so bhagavā”tiādi “namo karohī”ti vuttanamakkārassa karaṇākāradassanaṁ.",
  "tika-s0201t3:89_2": "Bodhāyāti catusaccasambodhāya.",
  "tika-s0201t3:89_3": "Tathā damathasamathataraṇaparinibbānāni ariyamaggavasena veditabbāni.",
  "tika-s0201t3:89_4": "Samathaparinibbānāni pana anupādisesavasenapi yojetabbāni.",
  "tika-s0201t3:89_5": "Kammaṭṭhānaṁ ahosīti vipassanākammaṭṭhānaṁ ahosi.",
  "tika-s0201t3:89_6": "Etassa pañhassāti etassa pannarasamassa pañhassa attho.",
  "tika-s0201t3:89_7": "Evaṁ itaresupi vattabbaṁ vipassanākammaṭṭhānaṁ khīṇāsavaguṇehi matthakaṁ pāpento yathānusandhināva desanaṁ niṭṭhapesi, na pucchitānusandhināti adhippāyo.",
  "tika-s0201t3:89_8": "Nanu ca pucchāvasenāyaṁ desanā āraddhāti?",
  "tika-s0201t3:89_9": "Saccaṁ āraddhā, evaṁ pana “pucchāvasiko nikkhepo”ti vattabbaṁ, na “pucchānusandhivasena niṭṭhapitā”ti.",
  "tika-s0201t3:89_10": "Antarapucchāvasena desanāya aparivattitattā ārambhānurūpameva pana desanā niṭṭhapitā.",
  "tika-s0201t3:90_0": "Vammikasuttavaṇṇanāya līnatthappakāsanā samattā.",
  "tika-s0201t3:91_0": "4. Rathavinītasuttavaṇṇanā",
  "tika-s0201t3:92_0": "252.",
  "tika-s0201t3:92_1": "Mahāgovindena pariggahitatākittanaṁ tadā magadharājena pariggahitūpalakkhaṇaṁ.",
  "tika-s0201t3:92_2": "Tassa hi so purohito.",
  "tika-s0201t3:92_3": "Mahāgovindoti purātano eko magadharājāti keci.",
  "tika-s0201t3:92_4": "Gayhatīti gaho, rājūnaṁ gaho rājagahaṁ.",
  "tika-s0201t3:92_5": "Nagara-saddāpekkhāya napuṁsakaniddeso.",
  "tika-s0201t3:92_6": "Aññepettha pakāreti rājūhi disvā sammā patiṭṭhāpitattā tesaṁ gahaṁ gehabhūtantipi rājagahaṁ.",
  "tika-s0201t3:92_7": "Ārakkhasampattiādinā anatthuppattihetutāya upagatānaṁ paṭirājūnaṁ gahaṁ gahabhūtantipi rājagahaṁ, ārāmarāmaṇīyakādīhi rājate, nivāsasukhatādinā sattehi mamattavasena gayhati, pariggayhatīti vā rājagahanti evamādike pakāre.",
  "tika-s0201t3:92_8": "Buddhakāle ca cakkavattikāle cāti idaṁ yebhuyyavasena vuttaṁ.",
  "tika-s0201t3:92_9": "Veḷūhi parikkhittaṁ ahosi, na pana kevalaṁ kaṭṭhakapavanameva.",
  "tika-s0201t3:92_10": "Rañño uyyānakāle patiṭṭhāpitaaṭṭālakavasena aṭṭālakayuttaṁ.",
  "tika-s0201t3:93_0": "Jananaṁ jāti, jātiyā bhūmi jātibhūmaṁ, jāyi vā mahābodhisatto etthābhi jāti, sā eva bhūmīti jātibhūmaṁ, sā imesaṁ nivāsoti jātibhūmakāti āha “jātibhūmakāti jātibhūmivāsino”ti.",
  "tika-s0201t3:93_1": "Kassa panāyaṁ jātibhūmīti āha “taṁ kho panā”tiādi.",
  "tika-s0201t3:93_2": "Tena anaññasādhāraṇāya jātiyā adhippetattā sadevake loke supākaṭabhāvato visesanena vināpi visiṭṭhavisayova idha jāti-saddo viññāyatīti dasseti.",
  "tika-s0201t3:93_3": "Tenāha “sabbaññubodhisattassa jātaṭṭhānasākiyajanapado”ti.",
  "tika-s0201t3:93_4": "Tatthapi kapilavatthusannissayo padesoti āha “kapilavatthāhāro”ti.",
  "tika-s0201t3:94_0": "Garudhammabhāvavaṇṇanā",
  "tika-s0201t3:95_0": "Sākiyamaṇḍalassāti sākiyarājasamūhassa.",
  "tika-s0201t3:95_1": "Dasannaṁ appicchakathādīnaṁ vatthu dasakathāvatthu, appicchatādi.",
  "tika-s0201t3:95_2": "Tattha suppatiṭṭhitatāya tassa lābhī dasakathāvatthulābhī.",
  "tika-s0201t3:95_3": "Tatthāti dasakathāvatthusmiṁ.",
  "tika-s0201t3:96_0": "Garukaraṇīyatāya dhammo garu etassāti dhammagaru, tassa bhāvo dhammagarutā, tāya.",
  "tika-s0201t3:96_1": "“Ajjhāsayena veditabbo”ti vatvā na kevalaṁ ajjhāsayeneva, atha kho kāyavacīpayogehipi veditabboti dassento “dhammagarutāyeva hī”tiādimāha.",
  "tika-s0201t3:96_2": "Tiyāmarattiṁ dhammakathaṁ katvāti ettha “kumbhakārassa nivesane tiyāmarattiṁ vasanto dhammakathaṁ katvā”ti evaṁ vacanasesavasena attho veditabbo.",
  "tika-s0201t3:96_3": "Aññathā yathālābhavasena atthe gayhamāne tiyāmarattiṁ dhammakathā katāti āpajjati, na ca taṁ atthi.",
  "tika-s0201t3:96_4": "Vakkhati hi “bahudeva rattinti diyaḍḍhayāmamatta”nti.",
  "tika-s0201t3:96_5": "Dasabalādiguṇavisesā viya dhammagāravahetukā parahitapaṭipattipi sabbabuddhānaṁ majjhe bhinnasuvaṇṇaṁ viya sadisā evāti imassa bhagavato dhammagāravakittane “kassapopi bhagavā”tiādinā kassapabhagavato dhammagāravaṁ dasseti.",
  "tika-s0201t3:97_0": "Cārikaṁ nikkhamīti janapadacārikaṁ carituṁ nikkhami.",
  "tika-s0201t3:97_1": "Janapadacārikāya akāle nikkhantattā kosalarājādayo vāretuṁ ārabhiṁsu.",
  "tika-s0201t3:97_2": "Pavāretvā hi caraṇaṁ buddhāciṇṇaṁ.",
  "tika-s0201t3:97_3": "Puṇṇāya sammāpaṭipattiṁ paccāsīsanto bhagavā “kiṁ me karissasī”ti āha.",
  "tika-s0201t3:98_0": "Anahātovāti dhammasavanussukkena sāyanhe buddhāciṇṇaṁ nhānaṁ akatvāva.",
  "tika-s0201t3:98_1": "Attahitaparahitapaṭipattīsu ekissā dvinnañca atthitāsiddhā catubbidhatā paṭipattikatā eva nāma hotīti vuttaṁ “paṭipannako ca nāma…pe…",
  "tika-s0201t3:98_2": "catubbidho hotī”ti.",
  "tika-s0201t3:98_3": "Paṭikkhepapubbakopi hi paṭipanno atthato paṭipannattho evāti.",
  "tika-s0201t3:98_4": "Kāmaṁ attahitāya paṭipanno tāya sammāpaṭipattiyā sāsanaṁ sobhati, na pana sāsanaṁ vaḍḍheti appossukkabhāvato, na ca kāruṇikassa bhagavato sabbathā manorathaṁ pūreti.",
  "tika-s0201t3:98_5": "Tathā hi bhagavā paṭhamabodhiyaṁ ekasaṭṭhiyā ca arahantesu jātesu –",
  "tika-s0201t3:98_6": "“caratha, bhikkhave, bahujanahitāyā”tiādinā bhikkhū parahitapaṭipattiyaṁ niyojesi.",
  "tika-s0201t3:98_7": "Tena vuttaṁ “evarūpaṁ bhikkhuṁ bhagavā na pucchati, kasmā?",
  "tika-s0201t3:98_8": "Na mayhaṁ sāsanassa vuḍḍhipakkhe ṭhito”ti.",
  "tika-s0201t3:99_0": "Samudāyo appakena ūnopi anūno viya hotīti bākulattheraṁ catuttharāsito bahi katvāpi “asītimahātherā viyā”ti vuttaṁ.",
  "tika-s0201t3:99_1": "Asītimahātherasamaññā vā avayavepi aṭṭhasamāpattisāmaññā viya daṭṭhabbā.",
  "tika-s0201t3:99_2": "Īdise ṭhāne bahūnaṁ ekato kathanaṁ mahatā kaṇṭhena ca kathanaṁ satthu cittārādhanamevāti tehi bhikkhūhi tathā paṭipannanti dassento “te bhikkhū meghasaddaṁ sutvā”tiādimāha.",
  "tika-s0201t3:99_3": "Guṇasambhāvanāyāti vakkhamānaguṇahetukāya sambhāvanāya sambhāvito, na yena kenaci kiccasamatthatādinā.",
  "tika-s0201t3:100_0": "Garudhammabhāvavaṇṇanā niṭṭhitā.",
  "tika-s0201t3:101_0": "Appicchatādivaṇṇanā",
  "tika-s0201t3:102_0": "Appa-saddassa parittapariyāyataṁ manasi katvā āha “byañjanaṁ sāvasesaṁ viyā”ti.",
  "tika-s0201t3:102_1": "Tenāha “na hi tassā”tiādi.",
  "tika-s0201t3:102_2": "Appa-saddo panettha abhāvatthoti sakkā viññātuṁ “appābādhatañca sañjānāmī”tiādīsu viya.",
  "tika-s0201t3:103_0": "Atricchatā nāma atra atra icchāti katvā.",
  "tika-s0201t3:103_1": "Asantaguṇasambhāvanatāti attani avijjamānaṁ guṇānaṁ vijjamānānaṁ viya paresaṁ pakāsanā.",
  "tika-s0201t3:103_2": "Saddhoti maṁ jano jānātūti vattapaṭipattikārakavisesalābhīti jānātu “vattapaṭipattiāpāthakajjhāyitā”ti evamādinā.",
  "tika-s0201t3:103_3": "Santaguṇasambhāvanāti icchācāre ṭhatvā attani vijjamānasīladhutadhammādiguṇavibhāvanā.",
  "tika-s0201t3:103_4": "Tādisassa hi paṭiggahaṇe amattaññutāpi hoti.",
  "tika-s0201t3:104_0": "Gaṇhantoyeva ummujji aññesaṁ ajānantānaṁyevāti adhippāyo.",
  "tika-s0201t3:105_0": "Appicchatāpadhānaṁ puggalādhiṭṭhānena catubbidhaṁ icchāpabhedaṁ dassetvā punapi puggalādhiṭṭhānena catubbidhaṁ icchāpabhedaṁ dassento “aparopi catubbidhoappiccho”tiādimāha.",
  "tika-s0201t3:105_1": "Dāyakassa vasanti dāyakassa cittavasaṁ.",
  "tika-s0201t3:105_2": "Deyyadhammassa vasanti deyyadhammassa appabahubhāvaṁ.",
  "tika-s0201t3:105_3": "Attano thāmanti attano yāpanamattakathāmaṁ.",
  "tika-s0201t3:106_0": "Ekabhikkhupi na aññāsi sosānikavatte sammadeva vuttittā.",
  "tika-s0201t3:106_1": "Abbokiṇṇanti avicchedaṁ.",
  "tika-s0201t3:106_2": "Dutiyo maṁ na jāneyyāti dutiyo sahāyabhūtopi yathā maṁ jānituṁ na sakkuṇeyya, tathā saṭṭhi vassāni nirantaraṁ susāne vasāmi, tasmā ahaṁ aho sosānikuttamo.",
  "tika-s0201t3:107_0": "Dhammakathāya janataṁ khobhetvāti lomahaṁsanasādhukāradānacelukkhepādivasena sannipatitaṁ itarañca “kathaṁ nu kho ayyassa santikeva dhammaṁ sossāmā”ti kolāhalavasena mahājanaṁ khobhetvā.",
  "tika-s0201t3:107_1": "Gatoti “ayaṁ so, tena rattiyaṁ dhammakathā katā”ti jānanabhayena pariyattiappicchatāya pariveṇaṁ gato.",
  "tika-s0201t3:108_0": "Tayokulaputtā viyāti pācīnavaṁsadāye samaggavāsaṁ vutthā tayo kulaputtā viya.",
  "tika-s0201t3:108_1": "Pahāyāti pubbabhāge tadaṅgādivasena pacchā aggamaggeneva pajahitvā.",
  "tika-s0201t3:109_0": "Appicchatādivaṇṇanā niṭṭhitā.",
  "tika-s0201t3:110_0": "Dvādasavidhasantosavaṇṇanā",
  "tika-s0201t3:111_0": "Pakatidubbalādīnaṁ garucīvarādīni naphāsubhāvāvahāni sarīrakhedāvahāni ca hontīti payojanavasena naatricchatādivasena tāni parivattetvā lahukacīvaraparibhogo na santosavirodhīti āha “lahukena yāpentopi santuṭṭhova hotī”ti.",
  "tika-s0201t3:111_1": "Mahagghacīvaraṁ, bahūni vā cīvarāni labhitvāpi tāni vissajjetvā tadaññassa gahaṇaṁ yathāsāruppanaye ṭhitattā na santosavirodhīti āha “tesaṁ…pe…",
  "tika-s0201t3:111_2": "dhārentopi santuṭṭhova hotī”ti.",
  "tika-s0201t3:111_3": "Evaṁ sesapaccayesupi yathābalayathāsāruppasantosaniddesesu apisaddaggahaṇe adhippāyo veditabbo.",
  "tika-s0201t3:111_4": "Yathāsāruppasantosoyeva aggo alobhajjhāsayassa ukkaṁsanato.",
  "tika-s0201t3:112_0": "Dvādasavidhasantosavaṇṇanā niṭṭhitā.",
  "tika-s0201t3:113_0": "Tividhapavivekavaṇṇanā",
  "tika-s0201t3:114_0": "Ekoti ekākī.",
  "tika-s0201t3:114_1": "Gacchatīti cuṇṇikairiyāpathavasena vuttaṁ.",
  "tika-s0201t3:114_2": "Caratīti vihārato bahi sañcāravasena, viharatīti divāvihārādivasena.",
  "tika-s0201t3:114_3": "Kāyavivekoti ca nekkhammādhimuttassa bhāvanānuyogavasena vivekaṭṭhakāyatā, na jhānavivekamattaṁ.",
  "tika-s0201t3:114_4": "Tenāha “nekkhammābhiratāna”nti.",
  "tika-s0201t3:114_5": "Parisuddhacittānanti nīvaraṇādisaṁkilesato visuddhacittānaṁ.",
  "tika-s0201t3:114_6": "Paramavodānappattānanti vitakkāditaṁtaṁjhānapaṭipakkhavigamena paramaṁ uttamaṁ vodānaṁ pattānaṁ.",
  "tika-s0201t3:114_7": "Nirupadhīnanti kilesupadhiādīnaṁ vigamena nirupadhīnaṁ.",
  "tika-s0201t3:115_0": "Tividhapavivekavaṇṇanā niṭṭhitā.",
  "tika-s0201t3:116_0": "Pañcavidhasaṁsaggavaṇṇanā",
  "tika-s0201t3:117_0": "Saṁsīdati etenāti saṁsaggo, rāgo.",
  "tika-s0201t3:117_1": "Savanahetuko, savanavasena vā pavatto saṁsaggo savanasaṁsaggo.",
  "tika-s0201t3:117_2": "Esa nayo sesesupi.",
  "tika-s0201t3:117_3": "Kāyasaṁsaggo pana kāyaparāmāso.",
  "tika-s0201t3:117_4": "Itthī vāti vadhū, yuvatī vā.",
  "tika-s0201t3:117_5": "Sandhānetunti pubbenāparaṁ ghaṭetuṁ.",
  "tika-s0201t3:117_6": "Sotaviññāṇavīthivasenāti idaṁ mūlabhūtaṁ savanaṁ sandhāya vuttaṁ, tassa piṭṭhivattakamanodvārikajavanavīthīsu uppannopi rāgo savanasaṁsaggoyeva.",
  "tika-s0201t3:117_7": "Dassanasaṁsaggepi eseva nayo.",
  "tika-s0201t3:117_8": "Anitthigandhabodhisatto parehi kathiyamānavasena pavattasavanasaṁsaggassa nidassanaṁ.",
  "tika-s0201t3:117_9": "Tissadaharo attanā suyyamānavasena.",
  "tika-s0201t3:117_10": "Tattha paṭhamaṁ jātake veditabbanti itaraṁ dassento “daharo kirā”tiādimāha.",
  "tika-s0201t3:117_11": "Kāmarāgena viddhoti rāgasallena hadaye appito anto anuviddho.",
  "tika-s0201t3:118_0": "Soti dassanasaṁsaggo.",
  "tika-s0201t3:118_1": "Evaṁ veditabboti vatthuvasena pākaṭaṁ karoti.",
  "tika-s0201t3:118_2": "Tasmiṁ kira gāme yebhuyyena itthiyo abhirūpā dassanīyā pāsādikā, tasmā thero “sace antogāme na carissasī”ti āha.",
  "tika-s0201t3:118_3": "Kālasseva paviṭṭhattā yāguṁ adāsi, tasmā yāgumeva gahetvā gacchantaṁ “nivattatha, bhante, bhikkhaṁ gaṇhāhī”ti āhaṁsu.",
  "tika-s0201t3:118_4": "Yācitvāti “na mayaṁ, bhante, bhikkhaṁ dātukāmā nivattema, apica idaṁ bhante kāraṇa”nti yācitvā.",
  "tika-s0201t3:119_0": "Ādito lapanaṁ ālāpo, vacanapaṭivacanavasena pavatto lāpo sallāpo.",
  "tika-s0201t3:119_1": "Bhikkhuniyāti idaṁ nidassanamattaṁ.",
  "tika-s0201t3:119_2": "Yāya kāyacipi itthiyā santakaparibhogavasena uppannarāgopi sambhogasaṁsaggova.",
  "tika-s0201t3:120_0": "Pañcavidhasaṁsaggavaṇṇanā niṭṭhitā.",
  "tika-s0201t3:121_0": "Gāhagāhakādivaṇṇanā",
  "tika-s0201t3:122_0": "Bhikkhuno bhikkhūhi kāyaparāmāso kāyasambāhanādivasena.",
  "tika-s0201t3:122_1": "Kāyasaṁsagganti kāyaparāmāsasaṁsaggaṁ.",
  "tika-s0201t3:122_2": "Gāhagāhakoti gaṇhanakānaṁ gaṇhanakoti attho.",
  "tika-s0201t3:122_3": "Gāhamuttakoti ayoniso āmisehi saṅgaṇhanakehi sayaṁ muccanako.",
  "tika-s0201t3:122_4": "Muttagāhakoti yathāvuttasaṅgahato muttānaṁ saṅgaṇhanako.",
  "tika-s0201t3:122_5": "Muttamuttakoti muccanakehi sayampi muccanako.",
  "tika-s0201t3:122_6": "Gahaṇavasena saṅgaṇhanavasena.",
  "tika-s0201t3:122_7": "Upasaṅkamanti tato kiñci lokāmisaṁ paccāsīsantā, na dakkhiṇeyyavasena.",
  "tika-s0201t3:122_8": "Bhikkhupakkhe gahaṇavasenāti paccayalābhāya saṅgaṇhanavasenāti yojetabbaṁ.",
  "tika-s0201t3:122_9": "Vuttanayenāti “āmisenā”tiādinā vuttanayena.",
  "tika-s0201t3:123_0": "Ṭhānanti attano ṭhānāvatthaṁ.",
  "tika-s0201t3:123_1": "Pāpuṇituṁ na deti uppannameva taṁ paṭisaṅkhānabalena nīharanto vikkhambheti.",
  "tika-s0201t3:123_2": "Tenāha “mantenā”tiādi.",
  "tika-s0201t3:123_3": "Yathā jīvitukāmo puriso kaṇhasappena, amittena vā saha na saṁvasati, evaṁ khaṇamattampi kilesehi saha na saṁvasatīti attho.",
  "tika-s0201t3:124_0": "Catupārisuddhisīlaṁ lokiyaṁ lokuttarañca.",
  "tika-s0201t3:124_1": "Tathā samādhipi.",
  "tika-s0201t3:124_2": "Vipassanāya pādakā vipassanāpādakāti aṭṭhasamāpattiggahaṇena yathā lokiyasamādhi gahito, evaṁ vipassanāpādakā etesanti vipassanāpādakāti aṭṭhasamāpattiggahaṇeneva lokuttaro samādhi gahito.",
  "tika-s0201t3:124_3": "Yathā hi cattāri rūpajjhānāni adhiṭṭhānaṁ katvā pavatto maggasamādhi vipassanāpādako, evaṁ cattāri arūpajjhānāni adhiṭṭhānaṁ katvā pavattopi.",
  "tika-s0201t3:124_4": "Samāpattipariyāyo pana pubbavohārena veditabbo.",
  "tika-s0201t3:124_5": "Paṭipakkhasamucchedanena sammā āpajjanato vā yathā “sotāpattimaggo”ti.",
  "tika-s0201t3:124_6": "Evamettha sīlasamādhīnampi missakabhāvo veditabbo, na paññāya eva.",
  "tika-s0201t3:124_7": "Vimuttīti ariyaphalanti vuttaṁ “vimuttisampanno”ti vuttattā.",
  "tika-s0201t3:124_8": "Tañhi nipphādanaṭṭhena sampādetabbaṁ, na nibbānanti.",
  "tika-s0201t3:125_0": "Ettha ca appicchatāya laddhapaccayena paritussati, santuṭṭhatāya laddhā te agadhito amucchitoādīnavadassī nissaraṇapañño paribhuñjati, evaṁbhūto ca katthaci alaggamānasatāya pavivekaṁ paribrūhento kenaci asaṁsaṭṭho viharati gahaṭṭhena vā pabbajitena vā.",
  "tika-s0201t3:125_1": "So evaṁ ajjhāsayasampanno vīriyaṁ ārabhati appattassa pattiyā, anadhigamassa adhigamāya.",
  "tika-s0201t3:125_2": "Ārabhanto ca yathāsamādinnaṁ attano sīlaṁ paccavekkhati, tassa sīlassa suparisuddhataṁ nissāya uppajjati avippaṭisāro, ayamassa sīlasampadā.",
  "tika-s0201t3:125_3": "Tassa avippaṭisāramūlakehi pāmojjapītipassaddhisukhehi sammā brūhitaṁ cittaṁ sammadeva samādhiyati, ayamassa samādhisampadā.",
  "tika-s0201t3:125_4": "Tato yathābhūtaṁ jānaṁ passaṁ nibbindati, nibbindaṁ virajjati, virāgā vimuccati, ayamassa paññāsampadā.",
  "tika-s0201t3:125_5": "Vimuttacittatā panassa vimuttisampadā, tato vimuttito ñāṇadassananti etesaṁ dasannaṁ kathāvatthūnaṁ anupubbī veditabbā.",
  "tika-s0201t3:125_6": "Tassa yo dasahi kathāvatthūhi samannāgamo, ayaṁ attahitāya paṭipatti.",
  "tika-s0201t3:125_7": "Yā nesaṁ paresaṁ saṁkittanaṁ, ayaṁ parahitāya paṭipatti.",
  "tika-s0201t3:125_8": "Tāsu purimā ñāṇapubbaṅgamā ñāṇasampayuttā ca, itarā karuṇāpubbaṅgamā karuṇāsampayuttā cāti sabbaṁ ñāṇakaruṇākaṇḍaṁ vattabbaṁ.",
  "tika-s0201t3:126_0": "Dasahikathāvatthūhi karaṇabhūtehi bhikkhūnaṁ ovādaṁ deti, “bhikkhunā nāma atricchatādike dūrato vajjetvā sammadeva appicchena bhavitabba”ntiādinā taṁ taṁ kathāvatthuṁ bhikkhūnaṁ upadisatīti attho.",
  "tika-s0201t3:126_1": "Upadisanto hi tāni “tehi bhikkhū ovadatī”ti vutto.",
  "tika-s0201t3:126_2": "Ovadatiyeva sarūpadassanamattena.",
  "tika-s0201t3:126_3": "Sukhumaṁ atthaṁ parivattetvāti evampi appicchatā hoti evampīti appicchatādivasena aparāparaṁ appicchatāvuttiṁ dassetvā tattha sukhumanipuṇaṁ appicchatāsaṅkhātaṁ atthaṁ jānāpetuṁ na sakkoti.",
  "tika-s0201t3:126_4": "Viññāpetīti yathāvuttehi visesehi viññāpeti.",
  "tika-s0201t3:126_5": "Kāraṇanti yena kāraṇena appicchatā ijjhati, taṁ pana “mahicchatādīsu ete dosā, appicchatāya ayamānisaṁso”tiādīnavānisaṁsadassanaṁ daṭṭhabbaṁ.",
  "tika-s0201t3:126_6": "Sammā hetunā appicchataṁ dassetīti sandassako.",
  "tika-s0201t3:126_7": "Gāhetunti yathā gaṇhati, tathā kātuṁ, tattha paṭṭhapetunti attho.",
  "tika-s0201t3:126_8": "Ussāhajananavasenāti yathā taṁ samādānaṁ niccalaṁ hoti, evaṁ ussoḷhiyā uppādanavasena sammadeva uttejetīti samuttejako.",
  "tika-s0201t3:126_9": "Ussāhajāteti appicchatāya jātussāhe.",
  "tika-s0201t3:126_10": "Vaṇṇaṁ vatvā tattha sampattiṁ āyatiñca labbhamānaguṇaṁ kittetvā sampahaṁseti sammadeva pakārehi tosetīti sampahaṁsako.",
  "tika-s0201t3:126_11": "Evaṁ santuṭṭhiādīsu yathārahaṁ yojanā kātabbā.",
  "tika-s0201t3:127_0": "Gāhagāhakādivaṇṇanā niṭṭhitā.",
  "tika-s0201t3:128_0": "Pañcalābhavaṇṇanā",
  "tika-s0201t3:129_0": "253.Satthu sammukhā evaṁ vaṇṇo abbhuggatoti.",
  "tika-s0201t3:129_1": "Iminā tassa vaṇṇassa yathābhūtaguṇasamuṭṭhitataṁ dasseti.",
  "tika-s0201t3:129_2": "Mandamando viyāti ati viya acheko viya.",
  "tika-s0201t3:129_3": "Abalabalo viyāti ati viya abalo viya.",
  "tika-s0201t3:129_4": "Bhākuṭikabhākuṭiko viyāti ati viya dummukho viya.",
  "tika-s0201t3:129_5": "Anumassāti anumasitvā, dasa kathāvatthūni sarūpato visesato ca anupariggahetvāti attho.",
  "tika-s0201t3:129_6": "Pariggaṇhanaṁ pana nesaṁ anupavisanaṁ viya hotīti vuttaṁ “anupavisitvā”ti.",
  "tika-s0201t3:129_7": "Sabrahmacārīhi vaṇṇabhāsanaṁ eko lābhoti yojanā.",
  "tika-s0201t3:129_8": "Evaṁ sesesupi.",
  "tika-s0201t3:129_9": "Patthayamāno evamāha dhammagarutāyāti adhippāyo.",
  "tika-s0201t3:130_0": "Pañcalābhavaṇṇanā niṭṭhitā.",
  "tika-s0201t3:131_0": "Cārikādivaṇṇanā",
  "tika-s0201t3:132_0": "254.",
  "tika-s0201t3:132_1": "Abhiramanaṁ abhirataṁ, tadeva anunāsikalopaṁ akatvā vuttaṁ “abhiranta”nti.",
  "tika-s0201t3:132_2": "Bhāvanapuṁsakañcetaṁ.",
  "tika-s0201t3:132_3": "Anabhirati nāma natthi, abhiramitvā ciravihāropi natthi sammadeva pariññātavatthukattā.",
  "tika-s0201t3:132_4": "Sabbasahā hi buddhā bhagavanto asayhalābhino.",
  "tika-s0201t3:133_0": "Pubbe dhammagarutākittanapasaṅgena gahitaṁ aggahitañca mahākassapapaccuggamanādiṁ ekadesena dassetvā vanavāsitissasāmaṇerassa vatthuṁ vitthāretvā janapadacārikaṁ kathetuṁ “bhagavā hī”tiādi āraddhaṁ.",
  "tika-s0201t3:133_1": "Ākāsagāmīhi saddhiṁ gantukāmo “chaḷabhiññānaṁ ārocehī”ti āha.",
  "tika-s0201t3:133_2": "Saṅghakammena sijjhamānāpi upasampadā satthu āṇāvaseneva sijjhanato “buddhadāyajjaṁ te dassāmī”ti vuttanti vadanti.",
  "tika-s0201t3:133_3": "Apare “aparipuṇṇavīsativassasseva tassa upasampadaṁ anujānanto satthā ‘buddhadāyajjaṁ tedassāmī’ti avocā”ti vadanti.",
  "tika-s0201t3:133_4": "Upasampādetvāti dhammasenāpatinā upajjhāyena upasampādetvā.",
  "tika-s0201t3:134_0": "Navayojanasatikaṁ majjhimadesapariyāpannameva, tato paraṁ nādhippetaṁ dandhatāvasena gamanato.",
  "tika-s0201t3:134_1": "Samantāti gatagataṭṭhānassa catūsu passesu.",
  "tika-s0201t3:134_2": "Aññenapi kāraṇenāti bhikkhūnaṁ samathavipassanātaruṇabhāvato aññenapi majjhimamaṇḍale veneyyānaṁ ñāṇaparipākādikāraṇena nikkhamati, antomaṇḍalaṁ otarati.",
  "tika-s0201t3:134_3": "Sattahi vātiādi “ekaṁ māsaṁ vā”tiādinā vuttānukkamena yojetabbaṁ.",
  "tika-s0201t3:135_0": "Sarīraphāsukatthāyāti ekasmiṁyeva ṭhāne nibaddhavāsena ussannadhātukassa sarīrassa virecanena phāsubhāvatthāya.",
  "tika-s0201t3:135_1": "Aṭṭhuppattikālābhikaṅkhanatthāyāti aggikkhandhūpamasutta maghadevajātakādidesanānaṁ viya dhammadesanāya aṭṭhuppattikālassa ākaṅkhanena.",
  "tika-s0201t3:135_2": "Surāpānasikkhāpadapaññāpane viya sikkhāpadapaññāpanatthāya.",
  "tika-s0201t3:135_3": "Bodhaneyyasatte aṅgulimālādike bodhanatthāya.",
  "tika-s0201t3:135_4": "Nibaddhavāsañca puggalaṁ uddissa cārikā nibaddhacārikā.",
  "tika-s0201t3:136_0": "255.",
  "tika-s0201t3:136_1": "Apariggahabhāvaṁ katthaci alaggabhāvaṁ dassetuṁ “yūthaṁ pahāya…pe…",
  "tika-s0201t3:136_2": "mattahatthī viyā”ti vuttaṁ.",
  "tika-s0201t3:136_3": "Asahāyakiccoti sahāyakiccarahito sīho viya.",
  "tika-s0201t3:136_4": "Tenassa ekavihāritaṁ tejavantatañca dasseti.",
  "tika-s0201t3:136_5": "Tadā pana kāyaviveko na sakkā laddhunti idamettha kāraṇaṁ daṭṭhabbaṁ.",
  "tika-s0201t3:136_6": "Bahūhītiādi pana sabhāvadassanavasena vuttaṁ.",
  "tika-s0201t3:136_7": "Therassa parisā suvinītā ciṇṇagaruvāsā garuno icchānurūpameva vattati.",
  "tika-s0201t3:137_0": "Vuttakāraṇayutte addhānagamane cārikānaṁ vohāro sāsane niruḷhoti āha “kiñcāpī”tiādi.",
  "tika-s0201t3:137_1": "Kenacideva nimittena kismiñci atthe pavattāya saññāya tannimittarahitepi aññasmiṁ pavatti ruḷhī nāma.",
  "tika-s0201t3:137_2": "Vijitamārattā saṅgāmavijayamahāyodho viya.",
  "tika-s0201t3:137_3": "Aññaṁ sevitvāti “mama āgatabhāvaṁ satthu ārocehī”ti ārocanatthaṁ aññaṁ bhikkhuṁ sevitvā.",
  "tika-s0201t3:138_0": "Bhagavā dhammaṁ desento taṁtaṁpuggalajjhāsayānurūpaṁ tadanucchavikameva dhammiṁ kathaṁ karotīti dassento “cūḷagosiṅgasutte”tiādimāha.",
  "tika-s0201t3:138_1": "Tattha sāmaggirasānisaṁsanti “kacci pana vo, anuruddhā, samaggā sammodamānā”tiādinā sāmaggirasānisaṁsaṁ kathesi.",
  "tika-s0201t3:138_2": "Āvasathānisaṁsanti “sītaṁ uṇhaṁ paṭihanatī”tiādinā āvasathapaṭisaṁyuttaṁ ānisaṁsaṁ.",
  "tika-s0201t3:138_3": "Satipaṭilābhikanti jotipālatthere lāmakaṁ ṭhānaṁ otiṇṇamatte mahābodhipallaṅke pana sabbaññutaṁ paṭivijjhituṁ patthanaṁ katvā pāramiyo pūrento āgato.",
  "tika-s0201t3:138_4": "Tādisassa nāma pamādavihāro na yuttoti yathā kassapo bhagavā bodhisattassa satiṁ paṭilabhituṁ dhammiṁ kathaṁ kathesi, tathā ayaṁ bhagavā tameva pubbenivāsapaṭisaṁyuttakathaṁ bhikkhūnaṁ ghaṭikārasuttaṁ kathesi.",
  "tika-s0201t3:138_5": "Cattāro dhammuddeseti –",
  "tika-s0201t3:138_6": "“upanīyati loko addhuvo, atāṇo loko anabhissaro, assako loko sabbaṁ pahāya gamanīyaṁ, ūno loko atitto taṇhādāso cā”ti ime cattāro dhammuddese kathesi.",
  "tika-s0201t3:138_7": "Kāmañcete dhammuddesā raṭṭhapālasutte āyasmatā raṭṭhapālattherena rañño korabyassa kathitā, te pana bhagavato eva āharitvā therena tattha kathitāti vuttaṁ “raṭṭhapālasutte”tiādi.",
  "tika-s0201t3:138_8": "Tathā hi vuttaṁ sutte –",
  "tika-s0201t3:138_9": "“atthi kho, mahārāja, tena bhagavatā jānatā passatā arahatā sammāsambuddhena cattāro dhammuddesā uddiṭṭhā”tiādi pānakānisaṁsakathanti “aggihuttaṁ mukhaṁ yaññā”tiādinā anumodanaṁ vatvā puna pakiṇṇakakathāvasena pānakapaṭisaṁyuttaṁ ānisaṁsakathaṁ kathesi.",
  "tika-s0201t3:138_10": "Ekībhāve ānisaṁsaṁ kathesi, yaṁ sandhāya vuttaṁ “atha kho bhagavā āyasmantaṁ bhaguṁ dhammiyā kathāya sandassesī”tiādi.",
  "tika-s0201t3:138_11": "Anantanayanti aparimāṇadesanānayaṁ appicchatādipaṭisaṁyuttaṁ dhammiṁ kathaṁ.",
  "tika-s0201t3:138_12": "Tenāha “puṇṇa, ayampi appicchakathāyevā”tiādi bahūhi pariyāyehi nānānayaṁ deseti.",
  "tika-s0201t3:138_13": "Kathaṁ tathā desitaṁ thero aññāsīti āha “paṭisambhidāpattassa…pe… ahosī”ti.",
  "tika-s0201t3:139_0": "Cārikādivaṇṇanā niṭṭhitā.",
  "tika-s0201t3:140_0": "Sattavisuddhipañhavaṇṇanā",
  "tika-s0201t3:141_0": "256.Tatopaṭṭhāyāti.",
  "tika-s0201t3:141_1": "Yadā jātibhūmakā bhikkhū satthu sammukhā therassa vaṇṇaṁ bhāsiṁsu, tato paṭṭhāya.",
  "tika-s0201t3:141_2": "Sīsānulokī hutvā piṭṭhito piṭṭhito anubandhanaṁ therena samāgame ādaravasena katanti daṭṭhabbaṁ.",
  "tika-s0201t3:141_3": "Tathā hi vuttaṁ pāṭhe “appeva nāmā”tiādi, “taramānarūpo”ti ca.",
  "tika-s0201t3:141_4": "Yaṁ pana vuttaṁ aṭṭhakathāyaṁ “ekasmiṁ ṭhāne nilīna”ntiādi, taṁ akāraṇaṁ.",
  "tika-s0201t3:141_5": "Na hi dhammasenāpati tassa therassa nisinnaṭṭhānaṁ abhiññāñāṇena jānituṁ na sakkoti.",
  "tika-s0201t3:141_6": "“Kacci nu kho maṁ adisvāva gamissatī”ti ayampi cintā ādaravasenevāti yuttaṁ.",
  "tika-s0201t3:141_7": "Na hi satthāraṁ daṭṭhuṁ āgato sāvako api āyasmā aññātakoṇḍañño satthukappaṁ dhammasenāpatiṁ tattha vasantaṁ adisvāva gacchanako nāma atthi.",
  "tika-s0201t3:141_8": "Divāvihāranti sampadāne upayogavacananti āha “divāvihāratthāyā”ti.",
  "tika-s0201t3:142_0": "257.Purimakathāyāti paṭhamālāpe.",
  "tika-s0201t3:142_1": "Appatiṭṭhitāyāti nappavattitāya.",
  "tika-s0201t3:142_2": "Pacchimakathā na jāyatīti pacchā vattabbakathāya avasaro na hoti.",
  "tika-s0201t3:142_3": "Satta visuddhiyo pucchi diṭṭhasaṁsandanavasena.",
  "tika-s0201t3:142_4": "Ñāṇadassanavisuddhi nāma ariyamaggo.",
  "tika-s0201t3:142_5": "Yasmā tato uttarimpi pattabbaṁ attheva, tasmā “catupārisuddhisīlādīsu ṭhitassapi brahmacariyavāso matthakaṁ na pāpuṇātī”ti vuttaṁ.",
  "tika-s0201t3:142_6": "Tasmāti brahmacariyavāsassa matthakaṁ appattattā.",
  "tika-s0201t3:142_7": "Sabbaṁ paṭikkhipīti sattamampi pañhaṁ paṭikkhipi, itaresu vattabbameva natthi.",
  "tika-s0201t3:143_0": "Appaccayaparinibbānanti anupādisesanibbānamāha.",
  "tika-s0201t3:143_1": "Idāni pakārantarenapi anupādāparinibbānaṁ dassetuṁ “dvedhā”tiādi vuttaṁ.",
  "tika-s0201t3:143_2": "Tattha gahaṇūpādānanti daḷhaggahaṇabhūtaṁ upādānaṁ.",
  "tika-s0201t3:143_3": "Tenāha “kāmupādānādika”nti.",
  "tika-s0201t3:143_4": "Paccayūpādānanti yaṁ kiñci paccayamāha.",
  "tika-s0201t3:143_5": "So hi attano phalaṁ upādiyati upādānavasena gaṇhatīti upādānanti vuccati.",
  "tika-s0201t3:143_6": "Tenāha “paccayūpādānaṁ nāma…pe…",
  "tika-s0201t3:143_7": "paccayā”ti.",
  "tika-s0201t3:143_8": "“Anupādāya āsavehi cittaṁ vimuccatī”ti vacanato arahattaphalaṁ anupādāparinibbānanti kathenti.",
  "tika-s0201t3:143_9": "Na ca upādānasampayuttanti upādānehi etaṁ na sahitaṁ nāpi upādānehi saha pavatti hutvā.",
  "tika-s0201t3:143_10": "Na ca kañci dhammaṁ upādiyatīti kassaci dhammassa ārammaṇakaraṇavasena na upādiyati.",
  "tika-s0201t3:143_11": "Parinibbutanteti aggamaggena kātabbakilesaparinibbānapariyosānante jātattā.",
  "tika-s0201t3:143_12": "Amatadhātumeva anupādāparinibbānaṁ kathenti, kathentānañca yathā tassa koci paccayo nāma natthi, evaṁ adhigatopi yathā koci paccayo nāma na hoti, tathā parinibbānaṁ apaccayaparinibbānanti dassento “ayaṁ anto”tiādimāha.",
  "tika-s0201t3:143_13": "Puna pucchaṁ ārabhi anupādāparinibbānaṁ sarūpato patiṭṭhāpetukāmo.",
  "tika-s0201t3:144_0": "258.Sabbaparivattesūti sabbesu pañhaparivattanesu, pañhavāresūti attho.",
  "tika-s0201t3:144_1": "Sagahaṇadhammamevāti “etaṁ mamā”tiādinā gaṇhatīti gahaṇaṁ, saha gahaṇenāti sagahaṇaṁ, upādāniyanti attho.",
  "tika-s0201t3:144_2": "Vivaṭṭasannissitassa abhāvato vaṭṭameva anugatoti vaṭṭānugato.",
  "tika-s0201t3:144_3": "Tenāha “catupārisuddhisīlamattassapi abhāvato”ti.",
  "tika-s0201t3:144_4": "Yo pana catubbidhe vivaṭṭūpanissaye sīle ṭhito, sopi “aññatra imehi dhammehī”ti vattabbataṁ arahati.",
  "tika-s0201t3:145_0": "Sattavisuddhipañhavaṇṇanā niṭṭhitā.",
  "tika-s0201t3:146_0": "Sattarathavinītavaṇṇanā",
  "tika-s0201t3:147_0": "259.Nissakkavacanametaṁ “yāva heṭṭhimasopānakaḷevarā”tiādīsu viya.",
  "tika-s0201t3:147_1": "Atthoti payojanaṁ.",
  "tika-s0201t3:147_2": "Cittavisuddhi hettha sīlavisuddhiṁ payojeti tassa tadatthattā.",
  "tika-s0201t3:147_3": "Sīlavisuddhikiccaṁ kataṁ nāma hoti samādhisaṁvattanato.",
  "tika-s0201t3:147_4": "Samādhisaṁvattanikā hi sīlavisuddhi nāma.",
  "tika-s0201t3:147_5": "Sabbapadesūti “cittavisuddhi yāvadeva diṭṭhivisuddhatthā”tiādīsu sabbapadesu, diṭṭhivisuddhiyaṁ ṭhitassa cittavisuddhakiccaṁ kataṁ nāma hotītiādinā yojetabbaṁ.",
  "tika-s0201t3:148_0": "Sāvatthinagaraṁ viya sakkāyanagaraṁ atikkamitabbattā.",
  "tika-s0201t3:148_1": "Sāketanagaraṁ viya nibbānanagaraṁ pāpuṇitabbattā.",
  "tika-s0201t3:148_2": "Accāyikassa kiccassa uppādakālo viya navameneva khaṇena pattabbassa abhisamayakiccassa upādakālo.",
  "tika-s0201t3:148_3": "Yathā rañño sattamena rathavinītena sākete antepuradvāre oruḷhassa na tāva kiccaṁ niṭṭhitaṁ nāma hoti, saṁvidhātabbasaṁvidhānaṁ ñātimittagaṇaparivutassa surasabhojanaparibhoge niṭṭhitaṁ nāma siyā, evametaṁ ñāṇadassanavisuddhiyā kilese khepetvā tesaṁyeva paṭippassaddhipahānasādhakaariyaphalasamaṅgikāle abhisamayakiccaṁ niṭṭhitaṁ nāma hoti.",
  "tika-s0201t3:148_4": "Tenāha “yogino…pe…",
  "tika-s0201t3:148_5": "kālo daṭṭhabbo”ti.",
  "tika-s0201t3:148_6": "Tattha paropaṇṇāsa kusaladhammā nāma cittuppādapariyāpannā phassādayo paropaṇṇāsa anavajjadhammā.",
  "tika-s0201t3:148_7": "Nirodhasayaneti nibbānasayane.",
  "tika-s0201t3:149_0": "“Visuddhiyo”ti vā “kathāvatthūnī”ti vā atthato ekaṁ, byañjanameva nānanti tesaṁ atthato anaññabhāvaṁ dassetuṁ “itī”ti āraddhaṁ.",
  "tika-s0201t3:149_1": "Āyasmā puṇṇo dasa kathāvatthūni vissajjesīti satta visuddhiyo nāma vissajjantopi dasa kathāvatthūni vissajjesi tesaṁ atthato anaññattā.",
  "tika-s0201t3:149_2": "Eteneva dhammasenāpati sāriputtatthero satta visuddhiyo pucchanto dasa kathāvatthūni pucchīti ayampi attho vuttovāti veditabbo.",
  "tika-s0201t3:149_3": "Nti pañhaṁ.",
  "tika-s0201t3:149_4": "Kiṁ jānitvā pucchīti visuddhipariyāyena kathāvatthūni pucchāmīti kiṁ jānitvā pucchi.",
  "tika-s0201t3:149_5": "Dasakathāvatthulābhinaṁ theraṁ visuddhiyo pucchanto pucchitaṭṭhāneyeva pucchanena kiṁ titthakusalo vā pana hutvā visayasmiṁ pucchi, udāhu pānīyatthikamatitthehi chinnataṭehi pātento viya atitthakusalo hutvā apucchitabbaṭṭhāne avisayasmiṁ pucchīti yojanā.",
  "tika-s0201t3:149_6": "Iminā nayena vissajjanapakkhepi atthayojanā veditabbā.",
  "tika-s0201t3:149_7": "Yadatthamassa vicāraṇā āraddhā, taṁ dassentena “titthakusalo hutvā”tiādiṁ vatvā visuddhikathāvatthūnaṁ atthato anaññattepi ayaṁ viseso veditabboti dassetuṁ “yaṁ hī”tiādi vuttaṁ.",
  "tika-s0201t3:149_8": "Tadamināti yaṁ “saṁkhittaṁ, vitthiṇṇa”nti ca vuttaṁ, taṁ iminā idāni vuccamānena nayena vidhinā veditabbaṁ.",
  "tika-s0201t3:150_0": "Ekā sīlavisuddhīti visuddhīsu visuṁ ekā sīlavisuddhi.",
  "tika-s0201t3:150_1": "Dasasu kathāvatthūsu cattāri kathāvatthūni hutvā āgatā appicchatādīhi vinā sīlavisuddhiyā asambhavato.",
  "tika-s0201t3:150_2": "Appicchakathātiādīsu kathāsīsena dasakathāvatthu gahitaṁ.",
  "tika-s0201t3:150_3": "Kathetabbattā vā vatthu kathāvatthūti vuttaṁ.",
  "tika-s0201t3:150_4": "Evañca upakārato, sabhāvato vā catunnaṁ kathāvatthūnaṁ sīlavisuddhisaṅgaho daṭṭhabbo.",
  "tika-s0201t3:150_5": "Tiṇṇaṁ kathāvatthūnaṁ cittavisuddhisaṅgahepi eseva nayo.",
  "tika-s0201t3:150_6": "Pañca visuddhiyoti nāmarūpaparicchedo diṭṭhivisuddhi, sappaccayanāmarūpadassanaṁ kaṅkhāvitaraṇavisuddhi, vipassanupakkilese pahāya uppannaṁ vipassanāñāṇaṁ maggāmaggañāṇadassanavisuddhi, udayabbayañāṇādi navavidhañāṇaṁ paṭipadāñāṇadassanavisuddhi, ariyamaggañāṇaṁ ñāṇadassanavisuddhīti imā pañca visuddhiyo.",
  "tika-s0201t3:151_0": "Sattarathavinītavaṇṇanā niṭṭhitā.",
  "tika-s0201t3:152_0": "260.Sammoditunti anantaraṁ vuccamānena sammodituṁ.",
  "tika-s0201t3:152_1": "Aṭṭhānaparikappenāti akāraṇassa vatthuno parikappanena tadā asambhavantaṁ atthaṁ parikappetvā vacanena.",
  "tika-s0201t3:152_2": "Abhiṇhadassanassāti niccadassanassa, niyatadassanassāti attho.",
  "tika-s0201t3:153_0": "Ukkhipīti guṇato kathitabhāvena ukkaṁseti.",
  "tika-s0201t3:153_1": "Therassāti āyasmato puṇṇattherassa.",
  "tika-s0201t3:153_2": "Imasmiṁ ṭhāne imasmiṁ kāraṇe ekapadeneva sāvakavisaye anaññasādhāraṇaguṇāvikaraṇanimittaṁ.",
  "tika-s0201t3:153_3": "Idāni tamevatthaṁ pākaṭataraṁ kātuṁ “amaccañhī”tiādi vuttaṁ.",
  "tika-s0201t3:153_4": "Apacāyamānoti pūjayanto.",
  "tika-s0201t3:154_0": "“Anumassa anumassa pucchitā”ti vuttattā vicāraṇavasenāha “kiṁ pana pañhassa pucchanaṁ bhāriyaṁ udāhu vissajjana”nti.",
  "tika-s0201t3:154_1": "Sahetukaṁ katvāti yuttāyuttaṁ katvā.",
  "tika-s0201t3:154_2": "Sakāraṇanti tasseva vevacanaṁ.",
  "tika-s0201t3:154_3": "Pucchanampīti evaṁ sahadhammena pucchitabbamatthaṁ sayaṁ sampādetvā pucchanampi bhāriyaṁ dukkaraṁ.",
  "tika-s0201t3:154_4": "Vissajjanampīti sahadhammena vissajjanampi dukkaraṁ.",
  "tika-s0201t3:154_5": "Evañhi vissajjento viññūnaṁ cittaṁ ārādhetīti.",
  "tika-s0201t3:154_6": "Yathānusandhināva desanā niṭṭhitāādito saparikkhāraṁ sīlaṁ, majjhe samādhiṁ, ante vasībhāvappattaṁ paññaṁ dassetvā desanāya niṭṭhāpitattāti.",
  "tika-s0201t3:155_0": "Rathavinītasuttavaṇṇanāya līnatthappakāsanā samattā.",
  "tika-s0201t3:156_0": "5. Nivāpasuttavaṇṇanā",
  "tika-s0201t3:157_0": "261.",
  "tika-s0201t3:157_1": "Nivappatīti nivāpo, nivāpaṁ vatteti, nivāpabhojanaṁ vā etassāti nevāpiko, nivāpena mige palobhetvā gaṇhanakamāgaviko.",
  "tika-s0201t3:157_2": "Tiṇabījānīti nivāpatiṇabījāni.",
  "tika-s0201t3:157_3": "Vappanti sassaṁ viya vapitabbaṭṭhena vappaṁ.",
  "tika-s0201t3:157_4": "“Mayaṁ viya aññe ke īdisaṁ labhissantī”ti mānamadaṁ āpajjissanti.",
  "tika-s0201t3:157_5": "Vissaṭṭhasatibhāvanti anussaṅkitaparisaṅkitabhāvaṁ.",
  "tika-s0201t3:157_6": "Tiracchānā hi vijātiyabalavatiracchānavasanaṭṭhānesu sāsaṅkā ubbiggahadayā appamattā honti visesato māgavikādimanussūpacāre, rasataṇhāya pana baddhā pamādaṁ āpajjassanti.",
  "tika-s0201t3:157_7": "Nivapati etthāti nivāpo, nivāpabhūmi nivāpaṭṭhānaṁ.",
  "tika-s0201t3:157_8": "Tenāha “nivāpaṭṭhāne”ti.",
  "tika-s0201t3:157_9": "“Yathākāmakaraṇīyā”ti vuttamatthaṁ vivarituṁ “ekaṁ kirā”tiādi vuttaṁ.",
  "tika-s0201t3:157_10": "Tattha nīvāravanaṁ viyāti nīvārassa samūho viya.",
  "tika-s0201t3:157_11": "Nīvāro nāma araññe sayaṁjātavīhijāti.",
  "tika-s0201t3:157_12": "Meghamālā viyāti meghaghaṭā viya.",
  "tika-s0201t3:157_13": "Ekagghananti ekajjhaṁ viya aviraṭṭhaṁ.",
  "tika-s0201t3:157_14": "Pakkamantīti āsaṅkaparisaṅkā hutvā pakkamanti.",
  "tika-s0201t3:157_15": "Kaṇṇe cālayamānāti anāsaṅkantānaṁ pahaṭṭhākāradassanaṁ.",
  "tika-s0201t3:157_16": "Maṇḍalagumbanti maṇḍalakākārena ṭhitaṁ gumbaṁ.",
  "tika-s0201t3:158_0": "262.Kappetvāti upamābhāvena parikappetvā.",
  "tika-s0201t3:158_1": "Mige attano vase vattāpanaṁ vasībhāvo.",
  "tika-s0201t3:158_2": "So eva ijjhanaṭṭhena iddhi, pabhāvanaṭṭhena ānubhāvo.",
  "tika-s0201t3:159_0": "263.Bhayena bhogatoti bhayena saha sabhayaṁ nivāpaparibhogato.",
  "tika-s0201t3:159_1": "Balavīriyanti kāyabalañca uṭṭhānavīriyañca.",
  "tika-s0201t3:159_2": "Aṭṭhakathāyaṁ pana balameva vīriyaṁ.",
  "tika-s0201t3:159_3": "Balanti ca sarīrabalaṁ, tañca atthato manasikāramaggehi aparāparaṁ sañcaraṇakavātoti vuttaṁ “aparāparaṁ sañcaraṇavāyodhātū”ti.",
  "tika-s0201t3:160_0": "264.Sikkhitakerāṭikāti paricitasāṭheyyā, vañcakāti attho.",
  "tika-s0201t3:160_1": "Iddhimanto viya ānubhāvavanto viya.",
  "tika-s0201t3:160_2": "Pacurajanehi parabhūtā jātāti parajanā, mahābhūtā.",
  "tika-s0201t3:160_3": "Tenāha “yakkhā”ti.",
  "tika-s0201t3:160_4": "Samantā sappadesanti samantato padesavantaṁ vipulokāsasannivāsaṭṭhānaṁ.",
  "tika-s0201t3:160_5": "Tassa pana sappadesatā mahāokāsatāyāti vuttaṁ “mahantaṁ okāsa”nti.",
  "tika-s0201t3:161_0": "265.Ghaṭṭessantīti “sabhayasamuṭṭhāna”nti saññādānavasena cittaṁ cetessanti, tāsessantīti attho.",
  "tika-s0201t3:161_1": "Pariccajissantīti nibbisissanti.",
  "tika-s0201t3:161_2": "Mahallakoti jātiyā mahallako jiṇṇo.",
  "tika-s0201t3:161_3": "Dubbaloti byādhivasena, pakatiyā vā balavirahito.",
  "tika-s0201t3:162_0": "267.",
  "tika-s0201t3:162_1": "Nivāpasadisatāya nivāpoti vā.",
  "tika-s0201t3:162_2": "Lokapariyāpannaṁ hutvā kilesehi āmasitabbatāya lokāmisānīti vā.",
  "tika-s0201t3:162_3": "Vaṭṭe āmisabhūtattā vaṭṭāmisabhūtānaṁ.",
  "tika-s0201t3:162_4": "Vasaṁ vattetīti kāmaguṇehi kāmaguṇe giddhe satte tasseva gedhassa vasena attano vase vattetīti. Tenāha –",
  "tika-s0201t3:163_0": "“Antalikkhacaro pāso, yvāyaṁ carati mānaso;",
  "tika-s0201t3:164_0": "Tena taṁ bādhayissāmi, na me samaṇa mokkhasī”ti. ;",
  "tika-s0201t3:165_0": "Ayanti paṭhamamigajātūpamā.",
  "tika-s0201t3:165_1": "Vānapatthassa satova papañcaparadattikādisaputtadāranikkhamanaṁ sandhāyāha “saputtabhariyapabbajjāyā”ti.",
  "tika-s0201t3:166_0": "268.",
  "tika-s0201t3:166_1": "Kāmato cittassa vimutti idha cetovimuttīti adhippetāti āha “cetovimutti nāma…pe…",
  "tika-s0201t3:166_2": "uppannaajjhāsayo”ti.",
  "tika-s0201t3:166_3": "Kāme vissajjetvā puna tattha nimuggatāya dutiyasamaṇabrāhmaṇā dutiyamigajātūpamā vuttā.",
  "tika-s0201t3:167_0": "269.",
  "tika-s0201t3:167_1": "Tatiyasamaṇabrāhmaṇā yathāpariccatte kāme pariccajitvā evaṁ ṭhitā, na dutiyā viya tattha nimuggāti adhippāyena “kiṁ pana te akaṁsū”ti pucchati.",
  "tika-s0201t3:167_2": "Itare kāmaṁ ujukaṁ kāmaguṇesu na nimuggā, pariyāyena pana nimuggā diṭṭhijālena ca ajjhotthaṭāti dassento “gāmanigamajanapadarājadhāniyo”tiādimāha.",
  "tika-s0201t3:167_3": "Diṭṭhijālampi taṇhājālānugatamevāti āha “mārassa pāpimato diṭṭhijālena parikkhipitvā”ti.",
  "tika-s0201t3:168_0": "271.",
  "tika-s0201t3:168_1": "Khandhakilesābhisaṅkhāramārā vā idha māraggahaṇena gahitāti daṭṭhabbaṁ.",
  "tika-s0201t3:168_2": "Akkhīni bhindi daṭṭhuṁ asamatthabhāvāpādanena.",
  "tika-s0201t3:168_3": "Tenāha “vipassanāpādakajjhāna”ntiādi.",
  "tika-s0201t3:168_4": "Kiñcāpi māro yaṁ kiñci jhānaṁ samāpannassapi bhikkhuno cittaṁ imaṁ nāma ārammaṇaṁ nissāya vattatīti na jānāti, idhādhippetassa pana bhikkhuno vasena “vipassanāpādakajjhāna”nti vuttaṁ.",
  "tika-s0201t3:168_5": "Teneva pariyāyenāti “na mārassa akkhīni bhindī”ti evamādinā yathāvuttapariyāyena.",
  "tika-s0201t3:168_6": "Adassanaṁ gatoti etthāpi eseva nayo.",
  "tika-s0201t3:168_7": "Cakkhussa padaṁ patiṭṭhāti ca idha ārammaṇaṁ adhippetaṁ taṁ pariggayha pavattanatoti āha “appatiṭṭhaṁ nirārammaṇa”nti.",
  "tika-s0201t3:168_8": "Soti māro.",
  "tika-s0201t3:168_9": "Disvāti dassanahetu.",
  "tika-s0201t3:168_10": "Yasmā maggena catusaccadassanahetu āsavā na parikkhīṇā.",
  "tika-s0201t3:168_11": "Phalakkhaṇe hi te khīṇāti vuccantīti.",
  "tika-s0201t3:169_0": "Loketi sattaloke saṅkhāraloke ca.",
  "tika-s0201t3:169_1": "Sattavisattabhāvenāti laggabhāvena ceva savisesaṁ āsattabhāvena ca.",
  "tika-s0201t3:169_2": "Atha vātiādinā niddesanayavasena visattikāpadaṁ niddisati.",
  "tika-s0201t3:169_3": "Visatāti vitthaṭā rūpādīsu tebhūmakadhammesu byāpanavasena visaṭāti purimavacanameva takārassa ṭakāraṁ katvā vuttaṁ.",
  "tika-s0201t3:169_4": "Visālāti vipulā.",
  "tika-s0201t3:169_5": "Visakkatīti parisakkati sahati.",
  "tika-s0201t3:169_6": "Ratto hi rāgavatthunā pādena tāliyamānopi sahati.",
  "tika-s0201t3:169_7": "Osakkanaṁ, vipphandanaṁ vā visakkanantipi vadanti.",
  "tika-s0201t3:169_8": "Visaṁharatīti yathā tathā kāmesu ānisaṁsaṁ dassentī vividhehi ākārehi nekkhammābhimukhappavattito cittaṁ saṁharati saṅkhipati, visaṁ vā dukkhaṁ, taṁ harati upanetīti attho.",
  "tika-s0201t3:169_9": "Visaṁvādikāti aniccādiṁ niccādito gaṇhāpentī visaṁvādikā hoti.",
  "tika-s0201t3:169_10": "Dukkhanibbattakassa kammassa hetubhāvato visamūlā, visaṁ vā dukkhadukkhādibhūtā vedanā mūlaṁ etissāti visamūlā.",
  "tika-s0201t3:169_11": "Dukkhasamudayattā visaṁ phalaṁ etissāti visaphalā.",
  "tika-s0201t3:169_12": "Taṇhāya rūpādikassa dukkhasseva paribhogo hoti, na amatassāti sā “visaparibhogā”ti vuttā.",
  "tika-s0201t3:169_13": "Sabbattha niruttivasena saddasiddhi veditabbā.",
  "tika-s0201t3:169_14": "Yo panettha padhāno attho, taṁ dassetuṁ puna “visālā vā panā”tiādi vuttaṁ.",
  "tika-s0201t3:169_15": "Nittiṇṇo uttiṇṇoti upasaggavasena padaṁ vaḍḍhitaṁ.",
  "tika-s0201t3:169_16": "Niravasesato vā tiṇṇo nittiṇṇo.",
  "tika-s0201t3:169_17": "Tena tena maggena uddhamuddhaṁ tiṇṇo uttiṇṇo.",
  "tika-s0201t3:169_18": "Yaṁ panettha atthato avibhattaṁ, taṁ suviññeyyameva.",
  "tika-s0201t3:170_0": "Nivāpasuttavaṇṇanāya līnatthappakāsanā samattā.",
  "tika-s0201t3:171_0": "6. Pāsarāsisuttavaṇṇanā",
  "tika-s0201t3:172_0": "272.Sādhumayanti ettha sādhu-saddo āyācanattho, na “sādhāvuso”tiādīsu viya abhinandanādiatthoti āha “āyācantā”ti.",
  "tika-s0201t3:172_1": "Tenāha pāḷiyaṁ “labheyyāmā”tiādi vuttaṁ.",
  "tika-s0201t3:172_2": "Na sakkonti, kasmā?",
  "tika-s0201t3:172_3": "Buddhā hi garū honti, paramagarū uttamaṁ gāravaṭṭhānaṁ, na yathā tathā upasaṅkamanīyā.",
  "tika-s0201t3:172_4": "Tenāha “ekacāriko sīho”tiādi.",
  "tika-s0201t3:173_0": "“Pākaṭakiriyāyā”ti saṅkhepena vuttaṁ vivarituṁ “yaṁ hī”tiādi vuttaṁ.",
  "tika-s0201t3:173_1": "Bhagavā sabbakālaṁ kimevamakāsīti?",
  "tika-s0201t3:173_2": "Na sabbakālamevamakāsi.",
  "tika-s0201t3:173_3": "Yadā pana akāsi, taṁ dassetuṁ “bhagavā paṭhamabodhiya”ntiādi vuttaṁ.",
  "tika-s0201t3:173_4": "Manussattabhāveti iminā purisattabhāvaṁ ulliṅgeti.",
  "tika-s0201t3:173_5": "Dhanapariccāgo kato nāma natthi bhagavato dharamānakāleti adhippāyo.",
  "tika-s0201t3:174_0": "Mālākacavaranti milātamālākacavaraṁ.",
  "tika-s0201t3:174_1": "Rajojallaṁ na upalimpati acchatarachavibhāvato.",
  "tika-s0201t3:174_2": "Vuttañhetaṁ “sukhumattā chaviyā kāye rajojallaṁ na limpatī”ti.",
  "tika-s0201t3:174_3": "Yadi evaṁ kasmā bhagavā nahāyatīti āha “utuggahaṇattha”nti.",
  "tika-s0201t3:175_0": "Vihāroti jetavanavihāro.",
  "tika-s0201t3:175_1": "Vīsatiusabhaṁ gāvutassa catuttho bhāgoti vadanti.",
  "tika-s0201t3:175_2": "Kadācīti kasmiñci buddhuppāde.",
  "tika-s0201t3:175_3": "Acalamevāti aparivattameva anaññabhāvato, mañcānaṁ pana appamahantatāhi pādānaṁ patiṭṭhitaṭṭhānassa hānivaḍḍhiyo hontiyeva.",
  "tika-s0201t3:176_0": "Yantanāḷikāhi paripuṇṇasuvaṇṇarasadhārāhi.",
  "tika-s0201t3:176_1": "Nhānavattanti “pabbajitena nāma evaṁ nhāyitabba”nti nahānacārittaṁ dassetvā.",
  "tika-s0201t3:176_2": "Yasmā bhagavato sarīraṁ sudhantacāmīkarasamānavaṇṇaṁ suparisodhitapavāḷarucirakaracaraṇāvaraṁ suvisuddhanīlaratanāvaḷisadisakesatanuruhaṁ, tasmā tahaṁ tahaṁ vinissatajātihiṅgulakarasūpasobhitaṁ upari mahaggharatanāvaḷisañchāditaṁ jaṅgamamiva kanakagirisikharaṁ virocittha.",
  "tika-s0201t3:176_3": "Tasmiñca samaye dasabalassa sarīrato nikkhamitvā chabbaṇṇarasmiyo samantato asītihatthappamāṇe padese ādhāvantī vidhāvantī ratanāvaḷiratanadāma-ratanacuṇṇa-vippakiṇṇaṁ viya, pasāritaratanacittakañcanapaṭṭamiva, āsiñcamānalākhārasadhārā-citamiva, ukkāsatanipātasamākulamiva, nirantaraṁ vippakiṇṇa-kaṇikāra-kiṅkiṇika-pupphamiva, vāyuvegasamuddhata-cinapiṭṭhacuṇṇa-rañjitamiva, indadhanu-vijjulatā-vitānasanthatamiva, gaganatalaṁ taṁ ṭhānaṁ pavanañca sammā pharanti.",
  "tika-s0201t3:176_4": "Tena vuttaṁ “vaṇṇabhūmi nāmesā”tiādi.",
  "tika-s0201t3:176_5": "Atthanti upameyyatthaṁ.",
  "tika-s0201t3:176_6": "Upamāyoti “īdiso ca hotī”ti yathārahaṁ tadanucchavikā upamā.",
  "tika-s0201t3:176_7": "Kāraṇānīti upamupameyyasambandhavibhāvanāni kāraṇāni.",
  "tika-s0201t3:176_8": "Pūretvāti vaṇṇanaṁ paripuṇṇaṁ katvā.",
  "tika-s0201t3:176_9": "Thāmo veditabbo “atitthe pakkhando”ti avattabbattā.",
  "tika-s0201t3:177_0": "273.Kaṇṇikāti sarīragatabindukatāni maṇḍalāni.",
  "tika-s0201t3:177_1": "Parikkhārabhaṇḍanti uttarāsaṅgaṁ saṅghāṭiñca sandhāya vadati.",
  "tika-s0201t3:177_2": "Kiṁ panāyaṁ nayo buddhānampi sarīre hotīti?",
  "tika-s0201t3:177_3": "Na hoti, vattadassanatthaṁ panetaṁ katanti dassetuṁ “buddhānaṁ panā”tiādi vuttaṁ.",
  "tika-s0201t3:177_4": "Gamanavasena kāyassābhinīharaṇaṁ gamanābhihāro.",
  "tika-s0201t3:177_5": "Yathādhippāyāvattanaṁ adhippāyakopanaṁ.",
  "tika-s0201t3:178_0": "Aññatarāya pāramiyāti nekkhammapāramiyā.",
  "tika-s0201t3:178_1": "Vīriyapāramiyāti apare.",
  "tika-s0201t3:178_2": "Mahābhinikkhamanassāti mahantassa carimabhave abhinikkhamanassa.",
  "tika-s0201t3:178_3": "Tañhi mahantaṁ bhogakkhandhaṁ mahantañca ñātiparivaṭṭaṁ mahantañca cakkavattisiriṁ pajahitvā sadevakassa lokassa samārakassa ca acinteyyāparimeyyabhedassa mahato atthāya hitāya sukhāya pavattattā mahanīyatāya ca mahantaṁ abhinikkhamananti vuccati.",
  "tika-s0201t3:179_0": "Purimoti “katamāya nu kathāya sannisinnā bhavathā”ti evaṁ vuttaattho.",
  "tika-s0201t3:179_1": "Kā ca pana voti ettha ca-saddo byatireke.",
  "tika-s0201t3:179_2": "Tena yathāpucchitāya kathāya vakkhamānaṁ vippakatabhāvaṁ joteti.",
  "tika-s0201t3:179_3": "Pana-saddo vacanālaṅkāre.",
  "tika-s0201t3:179_4": "Yāya hi kathāya te bhikkhū sannisinnā, sā eva antarākathābhūtā vippakatā visesena puna pucchīyati.",
  "tika-s0201t3:179_5": "Aññāti antarā-saddassa atthamāha.",
  "tika-s0201t3:179_6": "Aññattho hi ayaṁ antarā-saddo “bhūmantaraṁ samayantara”ntiādīsu viya, antarāti vā vemajjheti attho.",
  "tika-s0201t3:179_7": "Dasakathāvatthunissitāti “kiṁ sīlaṁ nāma, kathañca pūretabbaṁ, kāni cassa saṁkilesavodānānī”tiādinā appicchādinissitā sīlādinissitā ca kathā.",
  "tika-s0201t3:179_8": "Ariyoti niddoso.",
  "tika-s0201t3:179_9": "Atha vā atthakāmehi araṇīyoti ariyo, ariyānaṁ ayanti vā ariyoti.",
  "tika-s0201t3:179_10": "Bhāvanāmanasikāravasena tuṇhī bhavanti, na ekaccabāhirakapabbajitā viya mūgabbatasamādānena.",
  "tika-s0201t3:179_11": "Dutiyajjhānampi ariyo tuṇhībhāvo vacīsaṅkhārapahānato.",
  "tika-s0201t3:179_12": "Mūlakammaṭṭhānanti pārihāriya kammaṭṭhānampi.",
  "tika-s0201t3:179_13": "Jhānanti dutiyajjhānaṁ.",
  "tika-s0201t3:180_0": "274.",
  "tika-s0201t3:180_1": "“Sannipatitānaṁ vo, bhikkhave, dvaya”nti aṭṭhuppattivasena desanā pavattāti tassā uparidesanāya sambandhaṁ dassetuṁ “dvemā, bhikkhave, pariyesanāti ko anusandhī”ti anusandhiṁ pucchati.",
  "tika-s0201t3:180_2": "Ayaṁ tumhākaṁ pariyesanāti yā mahābhinikkhamanapaṭibaddhā dhammī kathā, sā tumhākaṁ dhammapariyesanā dhammavicāraṇā ariyapariyesanā nāma.",
  "tika-s0201t3:180_3": "Apāyamagganti anatthāvahaṁ maggaṁ.",
  "tika-s0201t3:180_4": "Uddesānukkamaṁ bhinditvāti uddesānupubbiṁ laṅghitvā.",
  "tika-s0201t3:180_5": "Dhamma-saddo “amosadhammaṁ nibbāna”ntiādīsu viya pakatipariyāyo.",
  "tika-s0201t3:180_6": "Jāyanasabhāvoti jāyanapakatikoti attho.",
  "tika-s0201t3:180_7": "Sesapadesupi eseva nayo.",
  "tika-s0201t3:181_0": "Sabbatthāti yathā “puttabhariya”nti dvandasamāsavasena ekattaṁ, esa nayo sabbattha “dāsidāsa”ntiādīsu sabbapadesu.",
  "tika-s0201t3:181_1": "Parato vikāraṁ anāpajjitvā sabbadā jātarūpameva hotīti jātarūpaṁ, suvaṇṇaṁ.",
  "tika-s0201t3:181_2": "Dhavalasabhāvatāya rañjīyatīti rajataṁ, rūpiyaṁ.",
  "tika-s0201t3:181_3": "Idha pana suvaṇṇaṁ ṭhapetvā yaṁ kiñci upabhogaparibhogārahaṁ rajataṁteva gahitaṁ.",
  "tika-s0201t3:181_4": "Upadhīyati ettha dukkhanti upadhayo.",
  "tika-s0201t3:181_5": "Cutīsaṅkhātaṁ maraṇanti ekabhavapariyāpannaṁ khandhanirodhasaṅkhātaṁ maraṇamāha.",
  "tika-s0201t3:181_6": "Khaṇikanirodho pana khaṇe khaṇe.",
  "tika-s0201t3:181_7": "Tenāha “sattānaṁ viyā”ti.",
  "tika-s0201t3:181_8": "Saṁkilissatīti dūsavisena viya attānaṁ dūsissati.",
  "tika-s0201t3:181_9": "Tenāha bhagavā –",
  "tika-s0201t3:181_10": "“pañcime, bhikkhave, jātarūpassa upakkilesā ayo loha”ntiādi.",
  "tika-s0201t3:181_11": "Malaṁ gahetvāti yehi sahayogato malinaṁ hoti, tesaṁ malinabhāvapaccayānaṁ vasena malaṁ gahetvā.",
  "tika-s0201t3:181_12": "Jīraṇato jarādhammavāre jātarūpaṁ gahitanti yojanā.",
  "tika-s0201t3:181_13": "Ye pana jātidhammavārepi jātarūpaṁ na paṭhanti, tesaṁ itaresaṁ viya jīraṇadhammavāre sarūpato anāgatampi upadhiggahaṇena gahitamevāti daṭṭhabbaṁ.",
  "tika-s0201t3:181_14": "Pariggahe ṭhitānaṁ pana vasena vuccamāne apākaṭānampi jātijarāmaraṇānaṁ vasena yojanā labbhateva.",
  "tika-s0201t3:181_15": "Jātarūpasīsena cettha sabbassapi anindriyabaddhassa gahaṇaṁ daṭṭhabbaṁ, puttabhariyādiggahaṇena viya mittāmaccādiggahaṇaṁ.",
  "tika-s0201t3:182_0": "275.",
  "tika-s0201t3:182_1": "Ariyehi pariyesanā, ariyānaṁ pariyesanāti vā ariyapariyesanāti samāsadvayaṁ dasseti “ayaṁ, bhikkhave”tiādinā.",
  "tika-s0201t3:183_0": "276.Mūlato paṭṭhāyāti yaṁ mahābhinikkhamanassa mūlabhāvesuādīnavadassanaṁ, tato paṭṭhāya.",
  "tika-s0201t3:183_1": "Yasmā te bhikkhū tattha mahābhinikkhamanakathāya sannisinnā, sā ca nesaṁ antarākathā vippakatā, tasmā bhagavā tesaṁ mūlato paṭṭhāya mahābhinikkhamanakathaṁ kathetuṁ ārabhi.",
  "tika-s0201t3:183_2": "Ahampi pubbeti visesavacanaṁ aparipakkañāṇena sayaṁ carimabhave tīsu pāsādesu tividhanāṭakaparivārassa dibbasampattisadisāya mahāsampattiyā anubhavanaṁ, abhinikkhamitvā padhānapadahanavasena attakilamathānuyogañca sandhāyāha.",
  "tika-s0201t3:183_3": "Anariyapariyesanaṁ pariyesinti etthāpi eseva nayo.",
  "tika-s0201t3:183_4": "Pañcavaggiyāpīti yathāsakaṁ gihibhogaṁ anuyuttā taṁ pahāya pabbajitvā attakilamathānuyoge ṭhitā satthu dhammacakkapavattanadesanāya tampi pahāya ariyapariyesanaṁ pariyesiṁsūti.",
  "tika-s0201t3:184_0": "277.",
  "tika-s0201t3:184_1": "Kāmaṁ dahara-saddo “daharaṁ kumāraṁ mandaṁ uttānaseyyaka”nti ettha bāladārake āgato, “bhadrena yobbanena samannāgato”ti pana vakkhamānattā yuvāvatthā idha dahara-saddena vuttāti āha “taruṇova samāno”ti.",
  "tika-s0201t3:184_2": "Paṭhamavayena ekūnatiṁsavayattā.",
  "tika-s0201t3:184_3": "Jātiyā hi yāva tettiṁsavayā paṭhamavayo.",
  "tika-s0201t3:184_4": "Anādaratthe sāmivacanaṁ yathā “devadattassa rudantassa pabbajī”ti.",
  "tika-s0201t3:184_5": "Kāmaṁ assumuccanaṁ rodanaṁ, taṁ assumukhānanti iminā pakāsitaṁ, taṁ pana vatvā “rudantāna”nti vacanaṁ balavasokasamuṭṭhānaṁ ārodanavatthuṁ pakāsetīti āha “kanditvā rodamānāna”nti.",
  "tika-s0201t3:184_6": "Kiṁ kusalanti gavesamānoti kinti sabbaso avajjarahitaṁ ekanta niyyānikaṁ pariyesamāno.",
  "tika-s0201t3:184_7": "Varapadanti vaṭṭadukkhanissaraṇatthikehi ekantena varaṇīyaṭṭhena varaṁ, pajjitabbaṭṭhena padaṁ.",
  "tika-s0201t3:184_8": "Tuṅgasarīratāya dīgho, piṅgalacakkhutāya piṅgaloti dīghapiṅgalo.",
  "tika-s0201t3:184_9": "Dhammoti vinayo, samayoti attho.",
  "tika-s0201t3:184_10": "Sutvāva uggaṇhinti tena vuccamānassa savanamatteneva uggaṇhiṁ vācuggataṁ akāsiṁ.",
  "tika-s0201t3:185_0": "Paṭilapanamattakenāti puna lapanamattakena.",
  "tika-s0201t3:185_1": "Jānātīti ñāṇo, ñāṇoti vādo ñāṇavādo, taṁ ñāṇavādaṁ.",
  "tika-s0201t3:185_2": "“Vadāmī”ti āgatattā aṭṭhakathāyaṁ “jānāmī”ti uttamapurisavasena attho vutto.",
  "tika-s0201t3:185_3": "Aññepi bahūti aññepi bahū mama tathābhāvaṁ jānantā “ayaṁ imaṁ dhammaṁ jānātī”ti, “akampanīyatāya thiro”ti vā evaṁ vadanti.",
  "tika-s0201t3:185_4": "Lābhīti aññāsīti dhammassa uddisanena mahāpaññatāya “ayaṁ attanā gatamaggaṁ pavedeti, na anussutiko”ti aññāsi.",
  "tika-s0201t3:185_5": "Assāti bodhisattassa.",
  "tika-s0201t3:185_6": "Etadahosīti etaṁ “na kho āḷāro kālāmo”tiādi manasi ahosi, cintesīti attho.",
  "tika-s0201t3:186_0": "Heṭṭhimasamāpattīhi vinā uparimasamāpattīnaṁ sampādanassa asambhavato “satta samāpattiyo maṁ jānāpesī”ti āha.",
  "tika-s0201t3:186_1": "Payogaṁ kareyyanti bhāvanaṁ anuyuñjeyyanti attho.",
  "tika-s0201t3:186_2": "Evamāhāti evaṁ “ahaṁ, āvuso”tiādimāha, sattannaṁ samāpattīnaṁ adhigamaṁ paccaññāsīti attho.",
  "tika-s0201t3:187_0": "Anusūyakoti anissukī.",
  "tika-s0201t3:187_1": "Tena mahāpurise pasādaṁ pavedesi.",
  "tika-s0201t3:187_2": "Bodhisattassa tā samāpattiyo nibbattetvā ṭhitassa purimajātiparicayena ñāṇassa ca mahantatāya tāsaṁ gati ca abhisamparāyo ca upaṭṭhāsi.",
  "tika-s0201t3:187_3": "Tena “vaṭṭapariyāpannā evetā”ti nicchayo udapādi.",
  "tika-s0201t3:187_4": "Tenāha “nāyaṁ dhammo nibbidāyā”tiādi.",
  "tika-s0201t3:187_5": "Ekaccānaṁ virāgabhāvanāsamatikkamāvahopi neva tesampi accantāya samatikkamāvaho, sayañca vaṭṭapariyāpannoyeva, tasmā neva vaṭṭe nibbindanatthāya, yadaggena na nibbidāya, tadaggena na virajjanatthāya, rāgādīnaṁ pāpadhammānaṁ na nirujjhanatthāya, na upasamatthāya, tasmā taṁ abhiññeyyadhammaṁ na abhijānanatthāya…pe…",
  "tika-s0201t3:187_6": "saṁvattatīti yojanā.",
  "tika-s0201t3:188_0": "Yāvadeva ākiñcaññāyatanupapattiyāti sattasu samāpattīsu ukkaṭṭhaṁ gahetvā vadati.",
  "tika-s0201t3:188_1": "Uṭṭhāya samuṭṭhāya acutidhammaṁ pariyesituṁ yuttattā tañca anatikkantajātidhammamevāti mahāsatto pajahatīti āha “yañca ṭhānaṁ pāpetī”tiādi.",
  "tika-s0201t3:188_2": "Tato paṭṭhāyāti yadā samāpattidhammassa gatiñca abhisamparāyañca abbhaññāsi, tato paṭṭhāya.",
  "tika-s0201t3:188_3": "Makkhikāvasenāti bhojanassa makkhikāmissatāvasena.",
  "tika-s0201t3:188_4": "Manaṁ na uppādeti bhuñjitunti adhippāyo.",
  "tika-s0201t3:188_5": "Mahantena ussāhenāti idaṁ katipāhaṁ tattha bhāvanānuyogamattaṁ sandhāya vuttaṁ, na aññesaṁ viya kasiṇaparikammādikaraṇaṁ.",
  "tika-s0201t3:188_6": "Na hi antimabhavikabodhisattānaṁ samāpattinibbattane bhāriyaṁ nāma.",
  "tika-s0201t3:188_7": "Analaṅkaritvāti anu anu alaṁkatvā punappunaṁ “iminā na kiñci payojana”nti katvā.",
  "tika-s0201t3:189_0": "278.Vācāya uggahitamattovāti ettha pubbe vuttanayānusārena attho veditabbo.",
  "tika-s0201t3:190_0": "279.",
  "tika-s0201t3:190_1": "Mahāvelā viya mahāvelā, vipulavālikapuñjatāya mahanto velātaṭo viyāti attho.",
  "tika-s0201t3:190_2": "Tenāha “mahāvālikarāsīti attho”ti.",
  "tika-s0201t3:190_3": "Uru maru sikatā vālukā vaṇṇu vālikāti ime saddā samānatthā, byañjanameva nānaṁ.",
  "tika-s0201t3:191_0": "Senā nigacchi nivisi etthāti senānigamo, senāya niviṭṭhaṭṭhānaṁ.",
  "tika-s0201t3:191_1": "Senānigāmoti pana ayaṁ samaññā aparakālikā.",
  "tika-s0201t3:191_2": "Gocaragāmanidassanañcetaṁ.",
  "tika-s0201t3:191_3": "Uparisuttasminti mahāsaccakasutte.",
  "tika-s0201t3:191_4": "Idha pana bodhipallaṅko adhippeto ariyapariyesanāya vuccamānattā.",
  "tika-s0201t3:192_0": "280.",
  "tika-s0201t3:192_1": "“Ñāṇadassana”nti ca ekajjhaṁ gahitapadadvayavisayavisesassa anāmaṭṭhattā “me”ti ca gahitattā anavasesañeyyāvabodhanasamatthameva ñāṇavisesaṁ bodheti, na ñāṇamattaṁ, na dassanamattanti āha “sabbadhammadassanasamatthañca me sabbaññutaññāṇaṁ udapādī”ti.",
  "tika-s0201t3:192_2": "Akuppatāyāti vimokkhantatāya sabbaso paṭipakkhadhammehi asaṅkhobhanīyatāya.",
  "tika-s0201t3:192_3": "Tenāha “rāgādīhina kuppatī”ti.",
  "tika-s0201t3:192_4": "Ārammaṇasantatāyapi tadārammaṇānaṁ atthi viseso yathā taṁ “āneñjavihāre”ti āha “akuppārammaṇatāya cā”ti.",
  "tika-s0201t3:192_5": "Paccavekkhaṇañāṇampīti na kevalaṁ sabbaññutaññāṇameva, atha kho yathādhigate paṭivedhasaddhamme ekūnavīsatividhapaccavekkhaṇañāṇampi.",
  "tika-s0201t3:193_0": "281.Paṭividdhoti sayambhuñāṇena “idaṁ dukkha”ntiādinā paṭimukhaṁ nibbijjhanavasena patto, yathābhūtaṁ avabuddhoti attho.",
  "tika-s0201t3:193_1": "Gambhīroti mahāsamuddo viya makasatuṇḍasūciyā aññatra samupacitaparipakkañāṇasambhārehi aññesaṁ ñāṇena alabbhaneyyapatiṭṭho.",
  "tika-s0201t3:193_2": "Tenāha “uttānabhāvapaṭikkhepavacanameta”nti.",
  "tika-s0201t3:193_3": "Yo alabbhaneyyapatiṭṭho, so ogāhitumasakkuṇeyyatāya sarūpato ca passituṁ na sakkāti āha “gambhīrattāva duddaso”ti.",
  "tika-s0201t3:193_4": "Dukkhena daṭṭhabboti kicchena kenacideva daṭṭhabbo.",
  "tika-s0201t3:193_5": "Yaṁ pana daṭṭhumeva na sakkā, tassa ogāhetvā anu anu bujjhane kathā eva natthīti āha “duddasattāva duranubodho”ti.",
  "tika-s0201t3:193_6": "Dukkhena avabujjhitabbo avabodhassa dukkarabhāvato.",
  "tika-s0201t3:193_7": "Imasmiṁ ṭhāne –",
  "tika-s0201t3:193_8": "“taṁ kiṁ maññatha, bhikkhave, katamaṁ nu kho dukkarataraṁ vā durabhisambhavataraṁ vā”ti suttapadaṁ vattabbaṁ.",
  "tika-s0201t3:193_9": "Santārammaṇatāya vā santo.",
  "tika-s0201t3:193_10": "Nibbutasabbapariḷāhatāya nibbuto.",
  "tika-s0201t3:193_11": "Padhānabhāvaṁ nītoti vā paṇīto.",
  "tika-s0201t3:193_12": "Atittikaraṭṭhena atappako sādurasabhojanaṁ viya.",
  "tika-s0201t3:193_13": "Ettha ca nirodhasaccaṁ santaṁ ārammaṇanti santārammaṇaṁ, maggasaccaṁ santaṁ santārammaṇañcāti santārammaṇaṁ.",
  "tika-s0201t3:193_14": "Anupasantasabhāvānaṁ kilesānaṁ saṅkhārānañca abhāvato nibbutasabbapariḷāhatāya santapaṇītabhāveneva ca asecanakatāya atappakatā daṭṭhabbā.",
  "tika-s0201t3:193_15": "Tenāha “idaṁ dvayaṁ lokuttarameva sandhāya vutta”nti.",
  "tika-s0201t3:193_16": "Uttamañāṇavisayattā na takkena avacaritabbo, tato eva nipuṇañāṇagocaratāya ca saṇho.",
  "tika-s0201t3:193_17": "Sukhumasabhāvattā ca nipuṇo, bālānaṁ avisayattā paṇḍitehi eva veditabboti paṇḍitavedanīyo.",
  "tika-s0201t3:193_18": "Ālīyanti abhiramitabbaṭṭhena sevīyantīti ālayā, pañca kāmaguṇā.",
  "tika-s0201t3:193_19": "Ālayanti allīyantī abhiramaṇavasena sevantīti ālayā, taṇhāvicaritāni.",
  "tika-s0201t3:193_20": "Ramantīti ratiṁ vindanti kīḷanti laḷanti.",
  "tika-s0201t3:193_21": "Ālayaratāti ālayaniratā.",
  "tika-s0201t3:194_0": "Ṭhānaṁ sandhāyāti ṭhāna-saddaṁ sandhāya.",
  "tika-s0201t3:194_1": "Atthato pana ṭhānanti ca paṭiccasamuppādo eva adhippeto.",
  "tika-s0201t3:194_2": "Tiṭṭhati phalaṁ tadāyattavuttitāyāti ṭhānaṁ, saṅkhārādīnaṁ paccayabhūtā avijjādayo.",
  "tika-s0201t3:194_3": "Imesaṁ saṅkhārādīnaṁ paccayāti idappaccayā, avijjādayova.",
  "tika-s0201t3:194_4": "Idappaccayā eva idappaccayatā yathā “devo eva devatā”ti, idappaccayānaṁ vā avijjādīnaṁ attano phalaṁ pati paccayabhāvo uppādanasamatthatā idappaccayatā.",
  "tika-s0201t3:194_5": "Tena samatthapaccayalakkhaṇo paṭiccasamuppādo dassito hoti.",
  "tika-s0201t3:194_6": "Paṭicca samuppajjati phalaṁ etasmāti paṭiccasamuppādo.",
  "tika-s0201t3:194_7": "Padadvayenapi dhammānaṁ paccayaṭṭho eva vibhāvito.",
  "tika-s0201t3:194_8": "Tenāha “saṅkhārādipaccayānaṁ etaṁ adhivacana”nti.",
  "tika-s0201t3:194_9": "Ayamettha saṅkhepo, vitthāro pana visuddhimaggasaṁvaṇṇanāyaṁ vuttanayena veditabbo.",
  "tika-s0201t3:195_0": "Sabbasaṅkhārasamathotiādi sabbanti sabbasaṅkhārasamathādisaddābhidheyyaṁ sabbaṁ atthato nibbānameva.",
  "tika-s0201t3:195_1": "Idāni tassa nibbānabhāvaṁ dassetuṁ “yasmā hī”tiādi vuttaṁ.",
  "tika-s0201t3:195_2": "Nti nibbānaṁ.",
  "tika-s0201t3:195_3": "Āgammāti paṭicca ariyamaggassa ārammaṇapaccayabhāvahetu.",
  "tika-s0201t3:195_4": "Sammantīti appaṭisandhikūpasamavasena sammanti.",
  "tika-s0201t3:195_5": "Tathā santā savisesaṁ upasantā nāma hontīti āha “vūpasammantī”ti.",
  "tika-s0201t3:195_6": "Etena “sabbe saṅkhārā sammanti etthāti sabbasaṅkhārasamatho, nibbāna”nti dasseti.",
  "tika-s0201t3:195_7": "Sabbasaṅkhatavisaṁyutte ca nibbāne sabbasaṅkhāravūpasamapariyāyo heṭṭhā vuttanayeneva veditabbo.",
  "tika-s0201t3:195_8": "Sesapadesupi eseva nayo.",
  "tika-s0201t3:195_9": "Paṭinissaṭṭhāti samucchedavasena pariccattā honti.",
  "tika-s0201t3:195_10": "Sabbā taṇhāti aṭṭhasatappabhedā sabbāpi taṇhā.",
  "tika-s0201t3:195_11": "Sabbe kilesarāgāti kāmarāgarūparāgādibhedā sabbepi kilesabhūtā rāgā, sabbepi vā kilesā idha “kilesarāgā”ti veditabbā, na lobhavisesā eva cittassa vipariṇatabhāvāpādanato.",
  "tika-s0201t3:195_12": "Yathāha “rattampi cittaṁ vipariṇataṁ, duṭṭhampi cittaṁ vipariṇataṁ, mūḷhampi cittaṁ vipariṇata”nti.",
  "tika-s0201t3:195_13": "Virajjantīti palujjanti.",
  "tika-s0201t3:196_0": "Ciranisajjācirabhāsanehi piṭṭhiāgilāyanatālugalasosādivasena kāyakilamatho ceva kāyavihesā ca veditabbā.",
  "tika-s0201t3:196_1": "Sā ca kho desanāya atthaṁ ajānantānaṁ vasena vuttā, jānantānaṁ pana desanāya kāyaparissamopi satthu aparissamova.",
  "tika-s0201t3:196_2": "Tenāha bhagavā –",
  "tika-s0201t3:196_3": "“na ca maṁ dhammādhikaraṇaṁ vihesesī”ti.",
  "tika-s0201t3:196_4": "Tenevāha “yā ajānantānaṁ desanā nāma, so mama kilamatho assā”ti.",
  "tika-s0201t3:196_5": "Ubhayanti cittakilamatho ceva cittavihesā cāti ubhayampetaṁ buddhānaṁ natthi bodhimūleyeva samucchinnattā.",
  "tika-s0201t3:197_0": "Anubrūhanaṁ sampiṇḍanaṁ.",
  "tika-s0201t3:197_1": "Soti “apissū”ti nipāto.",
  "tika-s0201t3:197_2": "Manti paṭi-saddayogena sāmiatthe upayogavacananti āha “mamā”ti.",
  "tika-s0201t3:197_3": "Vuddhippattā vā acchariyā anacchariyā.",
  "tika-s0201t3:197_4": "Vuddhiatthopi hi a-kāro hoti yathā “asekkhā dhammā”ti.",
  "tika-s0201t3:197_5": "Kappānaṁ satasahassaṁ cattāri ca asaṅkhyeyyāni sadevakassa lokassa dhammasaṁvibhāgakaraṇatthameva pāramiyo pūretvā idāni adhigatadhammarajjassa tattha appossukkatāpattidīpanatā, gāthātthassa acchariyatā, tassa vuddhippatti cāti veditabbaṁ.",
  "tika-s0201t3:197_6": "Atthadvārena hi gāthānaṁ anacchariyatā.",
  "tika-s0201t3:197_7": "Gocarā ahesunti upaṭṭhahesuṁ.",
  "tika-s0201t3:197_8": "Upaṭṭhānañca vitakketabbatāti āha “parivitakkayitabbataṁ pāpuṇiṁsū”ti.",
  "tika-s0201t3:198_0": "Yadi sukhāpaṭipadāva, kathaṁ kicchatāti āha “pāramīpūraṇakāle panā”tiādi.",
  "tika-s0201t3:198_1": "Evamādīni duppariccajāni dentassa.",
  "tika-s0201t3:198_2": "Ha-iti vā “byatta”nti etasmiṁ atthe nipāto.",
  "tika-s0201t3:198_3": "Ekaṁsattheti keci.",
  "tika-s0201t3:198_4": "Ha byattaṁ, ekaṁsena vā alaṁ nippayojanaṁ evaṁ kicchena adhigatassa dhammassa desitanti yojanā.",
  "tika-s0201t3:198_5": "Halanti vā “ala”nti iminā samānatthaṁ padaṁ “halanti vadāmī”tiādīsu viya.",
  "tika-s0201t3:198_6": "Rāgadosapariphuṭṭhehīti phuṭṭhavisena viya sappena rāgena dosena ca samphuṭṭhehi abhibhūtehi.",
  "tika-s0201t3:198_7": "Rāgadosānugatehīti rāgena ca dosena ca anubandhehi.",
  "tika-s0201t3:199_0": "Kāmarāgarattā bhavarāgarattā ca nīvaraṇehi nivutatāya, diṭṭhirāgarattā viparītābhinivesena.",
  "tika-s0201t3:199_1": "Na dakkhantīti yāthāvato dhammaṁ na paṭivijjhissanti.",
  "tika-s0201t3:199_2": "Evaṁ gāhāpetunti “anicca”ntiādinā sabhāvena yāthāvato dhammaṁ jānāpetuṁ.",
  "tika-s0201t3:199_3": "Rāgadosaparetatāpi nesaṁ sammūḷhabhāvenevāti āha “tamokhandhena āvuṭā”ti.",
  "tika-s0201t3:200_0": "282.",
  "tika-s0201t3:200_1": "Dhammadesanāya appossukkatāpattiyā kāraṇaṁ vibhāvetuṁ “kasmā panā”tiādinā sayameva codanaṁ samuṭṭhāpeti.",
  "tika-s0201t3:200_2": "Tattha aññātavesenāti imassa bhagavato sāvakabhāvūpagamanena aññātarūpena.",
  "tika-s0201t3:200_3": "Tāpasavesenāti keci.",
  "tika-s0201t3:200_4": "So pana arahattādhigameneva vigaccheyya.",
  "tika-s0201t3:200_5": "Tividhaṁ kāraṇaṁ appossukkatāpattiyā paṭipakkhassa balavabhāvo, dhammassa gambhīratā, tattha ca sātisayaṁ gāravanti, ta dassetuṁ “tassa hī”tiādi āraddhaṁ.",
  "tika-s0201t3:200_6": "(Tattha paṭipakkhā nāma rāgādayo kilesā sammāpaṭipattiyā antarāyakarattā.",
  "tika-s0201t3:200_7": "Tesaṁ balavabhāvato ciraparibhāvanāya sattasantānato dubbisodhiyatāya te satte mattahatthino viya dubbalapurisaṁ adhibhavitvā ajjhottharitvā anayabyasanaṁ āpādentā anekasatayojanāyāmavitthāraṁ sunicitaṁ ghanasannivesaṁ kaṇṭakaduggampi adhisenti.",
  "tika-s0201t3:200_8": "Dūrappabhedaducchejjatāhi dubbisodhiyataṁ pana dassetuṁ “athassā”tiādi vuttaṁ.",
  "tika-s0201t3:200_9": "Tattha ca anto amaṭṭhatāya kañjiyapuṇṇā lābu.",
  "tika-s0201t3:200_10": "Cirapārivāsikatāya takkabharitā cāṭi.",
  "tika-s0201t3:200_11": "Snehatintadubbalabhāvena vasāpītapilotikā.",
  "tika-s0201t3:200_12": "Telamissitatāya añjanamakkhitahattho dubbisodhanīyā vuttā, hīnūpamā cetā rūpapabandhabhāvato acirakālikattā ca malīnatāya, kilesasaṁkileso eva pana dubbisodhanīyataro anādikālikattā anusayitattā ca.",
  "tika-s0201t3:200_13": "Tenāha “atisaṁkiliṭṭhā”ti.",
  "tika-s0201t3:200_14": "Yathā ca dubbisodhanīyataratāya, evaṁ gambhīraduddasaduranubodhānampi vuttaupamā hīnūpamāva).",
  "tika-s0201t3:201_0": "Paṭipakkhavigamanena gambhīropi dhammo supākaṭo bhaveyya.",
  "tika-s0201t3:201_1": "Paṭipakkhavigamanaṁ pana sammāpaṭipattipaṭibaddhaṁ, sā saddhammassavanādhīnā.",
  "tika-s0201t3:201_2": "Taṁ satthari dhamme ca pasādāyattaṁ, so garuṭṭhāniyānaṁ ajjhesanahetukoti panāḷikāya sattānaṁ dhammasampaṭipattiyā brahmayācanānimittanti taṁ dassento “apicā”tiādimāha.",
  "tika-s0201t3:202_0": "Upakkilesabhūtaṁ appaṁ rāgādirajaṁ etassāti apparajaṁ, apparajaṁ akkhi paññācakkhu yesaṁ te taṁsabhāvāti katvā apparajakkhajātikāti ayamattho vibhāvito “paññāmaye”tiādinā.",
  "tika-s0201t3:202_1": "Appaṁ rāgādirajaṁ yesaṁ taṁsabhāvā apparajakkhajātikāti evampi saddattho sambhavati.",
  "tika-s0201t3:202_2": "Dānādidasapuññakiriyavatthūni saraṇagamanaparahitapariṇāmanehi saddhiṁ (dvādasa hontīti) “dvādasapuññakiriyavasenā”ti vuttaṁ.",
  "tika-s0201t3:203_0": "Rāgādimalena samalehi pūraṇādīhi chahi satthārehi satthupaṭiññehi kabbaracanāvasena cintākaviādibhāve ṭhatvā takkapariyāhataṁ vīmaṁsānucaritaṁ sayaṁpaṭibhānaṁ cintito.",
  "tika-s0201t3:203_1": "Te kira buddhakolāhalānussavena sañjātakutūhalaṁ lokaṁ vañcetvā kohaññe ṭhatvā sabbaññutaṁ paṭijānantā yaṁ kiñci adhammaṁyeva dhammoti dīpesuṁ.",
  "tika-s0201t3:203_2": "Tenāha “te hi puretaraṁ uppajjitvā”tiādi.",
  "tika-s0201t3:203_3": "Apāpuretanti etaṁ kassapassa bhagavato sāsanantaradhānato pabhuti pihitaṁ nibbānanagarassa mahādvāraṁ ariyamaggaṁ saddhammadesanāhatthena apāpura vivara.",
  "tika-s0201t3:204_0": "Selapabbato ucco hoti thiro ca, na paṁsupabbato missakapabbato cāti āha “sele yathā pabbatamuddhanī”ti.",
  "tika-s0201t3:204_1": "Dhammamayaṁ pāsādanti lokuttaradhammamāha.",
  "tika-s0201t3:204_2": "So hi sabbaso pasādāvaho, sabbadhamme atikkamma abbhuggataṭṭhena pāsādasadiso ca.",
  "tika-s0201t3:204_3": "Paññāpariyāyo vā idha dhamma-saddo.",
  "tika-s0201t3:204_4": "Sā hi abbhuggataṭṭhena “pāsādo”ti abhidhamme niddiṭṭhā.",
  "tika-s0201t3:204_5": "Tathā cāha –",
  "tika-s0201t3:205_0": "“Paññāpāsādamāruyha, asoko sokiniṁ pajaṁ;",
  "tika-s0201t3:206_0": "Pabbataṭṭhova bhūmaṭṭhe, dhīro bāle avekkhatī”ti. ;",
  "tika-s0201t3:207_0": "Uṭṭhehīti vā dhammadesanāya appossukkatāsaṅkhātasaṅkocāpattito kilāsubhāvato uṭṭhaha.",
  "tika-s0201t3:208_0": "283.",
  "tika-s0201t3:208_1": "Garuṭṭhāniyaṁ payirupāsitvā garutaraṁ payojanaṁ uddissa abhipatthanā ajjhesanā, sāpi atthato yācanāva hotīti āha “ajjhesananti yācana”nti.",
  "tika-s0201t3:208_2": "Padesavisayaṁ ñāṇadassanaṁ ahutvā buddhānaṁyeva āveṇikabhāvato idaṁ ñāṇadvayaṁ “buddhacakkhū”ti vuccatīti āha “imesañhi dvinnaṁ ñāṇānaṁ buddhacakkhūti nāma”nti.",
  "tika-s0201t3:208_3": "Tiṇṇaṁ maggañāṇānanti heṭṭhimānaṁ tiṇṇaṁ maggañāṇānaṁ “dhammacakkhū”ti nāmaṁ catusaccadhammadassanamattabhāvato.",
  "tika-s0201t3:208_4": "Yato tāni ñāṇāni vijjūpamabhāvena vuttāni, aggamaggañāṇaṁ pana ñāṇakiccassa sikhāppattiyā na dassanamattaṁ hotīti “dhammacakkhū”ti na vuccati, tato taṁ vajirūpamabhāvena vuttaṁ.",
  "tika-s0201t3:208_5": "Vuttanayenāti “apparajakkhā”ti ettha vuttanayena.",
  "tika-s0201t3:208_6": "Yasmā mandakilesā “apparajakkhā”ti vuttā, tasmā bahalakilesā “mahārajakkhā”ti veditabbā.",
  "tika-s0201t3:208_7": "Paṭipakkhavidhamanasamatthatāya tikkhāni sūrāni visadāni, vuttavipariyāyena mudūni.",
  "tika-s0201t3:208_8": "Saddhādayo ākārāti saddahanādippakāre vadati.",
  "tika-s0201t3:208_9": "Sundarāti kalyāṇā.",
  "tika-s0201t3:208_10": "Sammohavinodaniyaṁ pana “yesaṁ āsayādayo koṭṭhāsā sundarā, te svākārā, viparītā dvākārā”ti vuttaṁ, taṁ imāya atthavaṇṇanāya aññadatthu saṁsandati sametīti daṭṭhabbaṁ.",
  "tika-s0201t3:208_11": "Kāraṇaṁ nāma paccayākāro, saccāni vā.",
  "tika-s0201t3:209_0": "Ayaṁ panettha pāḷīti ettha apparajakkhādipadānaṁ atthavibhāvane ayaṁ tassatthassa vibhāvanī pāḷi.",
  "tika-s0201t3:209_1": "Saddhādīnaṁ vimuttiparipācakadhammānaṁ balavabhāvo tappaṭipakkhānaṁ pāpadhammānaṁ dubbalabhāveneva hoti, tesañca balavabhāvo saddhādīnaṁ dubbalabhāvenāti vimuttiparipācakadhammānaṁ atthitānatthitāvasena apparajakkhamahārajakkhatādayo pāḷiyaṁ vibhajitvā dassitā.",
  "tika-s0201t3:209_2": "Khandhādayo eva lujjanapalujjanaṭṭhena loko.",
  "tika-s0201t3:209_3": "Sampattibhavabhūto loko sampattibhavaloko, sugatisaṅkhāto upapattibhavo.",
  "tika-s0201t3:209_4": "Sampatti sambhavati etenāti sampattisambhavaloko.",
  "tika-s0201t3:209_5": "Sugatisaṁvattaniyo kammabhavo.",
  "tika-s0201t3:209_6": "Duggati saṅkhātaupapattibhavaduggati saṁvattaniyakammabhavā vipattibhavalokavipattisambhavalokā.",
  "tika-s0201t3:210_0": "Puna ekakadukādivasena lokaṁ vibhajitvā dassetuṁ “eko loko”tiādi vuttaṁ.",
  "tika-s0201t3:210_1": "Āhārādayo viya hi āhāraṭṭhitikā saṅkhārā lujjanapalujjanaṭṭhena lokoti.",
  "tika-s0201t3:210_2": "Ettha eko loko sabbe sattā āhāraṭṭhitikāti yāyaṁ puggalādhiṭṭhānāya kathāya sabbasaṅkhārānaṁ paccayāyattavutti, tāya sabbe saṅkhārā ekova loko ekavidho pakārantarassa abhāvato.",
  "tika-s0201t3:210_3": "Dve lokātiādīsupi iminā nayena attho veditabbo.",
  "tika-s0201t3:210_4": "Nāmaggahaṇena cettha nibbānassa aggahaṇaṁ tassa alokasabhāvattā.",
  "tika-s0201t3:210_5": "Nanu ca āhāraṭṭhitikāti ettha paccayāyattavuttitāya maggaphalānampi lokatā āpajjatīti?",
  "tika-s0201t3:210_6": "Nāpajjati pariññeyyānaṁ dukkhasaccadhammānaṁ idha “loko”ti adhippetattā.",
  "tika-s0201t3:210_7": "Atha vā na lujjati na palujjatīti yo gahito tathā na hoti, so lokoti taṁ-gahaṇarahitānaṁ lokuttarānaṁ natthi lokatā.",
  "tika-s0201t3:210_8": "Upādānānaṁ ārammaṇabhūtā khandhā upādānakkhandhā.",
  "tika-s0201t3:210_9": "Dasāyatanānīti dasa rūpāyatanāni.",
  "tika-s0201t3:210_10": "Sesamettha suviññeyyameva.",
  "tika-s0201t3:211_0": "Vivaṭṭajjhāsayassa adhippetattā tassa ca sabbaṁ tebhūmakakammaṁ garahitabbaṁ vajjitabbañca hutvā upaṭṭhātīti vuttaṁ “sabbe abhisaṅkhārā vajjaṁ, sabbe bhavagāmikammā vajja”nti.",
  "tika-s0201t3:211_1": "Apparajakkhamahārajakkhādīsu pañcasu dukesu ekekasmiṁ dasa dasa katvā “paññāsāya ākārehi imāni pañcindriyāni jānātī”ti vuttaṁ.",
  "tika-s0201t3:211_2": "Atha vā anvayato byatirekato ca saddhādīnaṁ indriyānaṁ paropariyattaṁ jānātīti katvā tathā vuttaṁ.",
  "tika-s0201t3:211_3": "Ettha ca apparajakkhādibhabbādivasena āvajjentassa bhagavato te sattā puñjapuñjāva hutvā upaṭṭhahanti, na ekekā.",
  "tika-s0201t3:212_0": "Uppalāni ettha santīti uppalinī, gacchopi jalāsayopi, idha pana jalāsayo adhippetoti āha “uppalavane”ti.",
  "tika-s0201t3:212_1": "Yāni udakassa anto nimuggāneva hutvā pusanti vaḍḍhanti, tāni antonimuggaposīni.",
  "tika-s0201t3:212_2": "Dīpitānīti aṭṭhakathāyaṁ pakāsitāni, idheva vā “aññānipī”tiādinā bhāsitāni.",
  "tika-s0201t3:213_0": "Ugghaṭitaññūti ugghaṭitaṁ nāma ñāṇugghaṭanaṁ, ñāṇe ugghaṭitamatte eva jānātīti attho.",
  "tika-s0201t3:213_1": "Vipañcitaṁ vitthāritameva atthaṁ jānātīti vipañcitaññū.",
  "tika-s0201t3:213_2": "Uddesādīhi netabboti neyyo.",
  "tika-s0201t3:213_3": "Saha udāhaṭavelāyāti udāhāre udāhaṭamatteyeva.",
  "tika-s0201t3:213_4": "Dhammābhisamayoti catusaccadhammassa ñāṇena saddhiṁ abhisamayo.",
  "tika-s0201t3:213_5": "Ayaṁ vuccatīti ayaṁ “cattāro satipaṭṭhānā”tiādinā nayena saṁkhittena mātikāya ṭhapiyamānāya desanānusārena ñāṇaṁ pesetvā arahattaṁ gaṇhituṁ samattho puggalo “ugghaṭitaññū”ti vuccati.",
  "tika-s0201t3:213_6": "Ayaṁ vuccatīti ayaṁ saṁkhittena mātikaṁ ṭhapetvā vitthārena atthe vibhajiyamāne arahattaṁ pāpuṇituṁ samattho puggalo “vipañcitaññū”ti vuccati.",
  "tika-s0201t3:213_7": "Uddesatoti uddesahetu, uddisantassa, uddisāpentassa vāti attho.",
  "tika-s0201t3:213_8": "Paripucchatoti atthaṁ paripucchantassa.",
  "tika-s0201t3:213_9": "Anupubbena dhammābhisamayo hotīti anukkamena arahattappatti hoti.",
  "tika-s0201t3:213_10": "Na tāya jātiyā dhammābhisamayo hotīti tena attabhāvena maggaṁ vā phalaṁ vā antamaso jhānaṁ vā vipassanaṁ vā nibbattetuṁ na sakkoti.",
  "tika-s0201t3:213_11": "Ayaṁ vuccati puggalo padaparamoti ayaṁ puggalo byañjanapadameva paramaṁ assāti padaparamoti vuccati.",
  "tika-s0201t3:214_0": "Kammāvaraṇenāti pañcavidhena ānantariyakammena.",
  "tika-s0201t3:214_1": "Vipākāvaraṇenāti ahetukapaṭisandhiyā.",
  "tika-s0201t3:214_2": "Yasmā pana duhetukānampi ariyamaggapaṭivedho natthi, tasmā duhetukā paṭisandhipi “vipākāvaraṇamevā”ti veditabbā.",
  "tika-s0201t3:214_3": "Kilesāvaraṇenāti niyatamicchādiṭṭhiyā.",
  "tika-s0201t3:214_4": "Assaddhāti buddhādīsu saddhārahitā.",
  "tika-s0201t3:214_5": "Acchandikāti kattukamyatākusalacchandarahitā.",
  "tika-s0201t3:214_6": "Uttarakurukā manussā acchandikaṭṭhānaṁ paviṭṭhā.",
  "tika-s0201t3:214_7": "Duppaññāti bhavaṅgapaññāya parihīnā.",
  "tika-s0201t3:214_8": "Bhavaṅgapaññāya pana paripuṇṇāyapi yassa bhavaṅgaṁ lokuttarassa paccayo na hoti, sopi duppañño eva nāma.",
  "tika-s0201t3:214_9": "Abhabbā niyāmaṁ okkamituṁ kusalesu dhammesu sammattanti kusalesu dhammesu sammattaniyāmasaṅkhātaṁ maggaṁ okkamituṁ adhigantuṁ abhabbā.",
  "tika-s0201t3:214_10": "Na kammāvaraṇenātiādīni vuttavipariyāyena veditabbāni.",
  "tika-s0201t3:215_0": "Nibbānassa dvāraṁ pavisanamaggo.",
  "tika-s0201t3:215_1": "Vivaritvā ṭhapito mahākaruṇūpanissayena sayambhuñāṇena adhigatattā.",
  "tika-s0201t3:215_2": "Saddhaṁ pamuñcantūti attano saddhaṁ pavesentu, saddahanākāraṁ upaṭṭhapentūti attho.",
  "tika-s0201t3:215_3": "Sukhena akicchena pavattanīyatāya suppavattitaṁ.",
  "tika-s0201t3:215_4": "Na bhāsiṁ na bhāsissāmīti cintesiṁ.",
  "tika-s0201t3:216_0": "284.",
  "tika-s0201t3:216_1": "Dhammaṁ desessāmīti evaṁ pavattitadhammadesanāpaṭisaṁyuttassa vitakkassa sattamasattāhato paraṁ aṭṭhamasattāheyeva uppannattā vuttaṁ “aṭṭhame sattāhe”ti.",
  "tika-s0201t3:216_2": "Na itarasattāhāni viya paṭiniyatakiccalakkhitassa aṭṭhamasattāhassa nāma pavattitassa sabbhāvā.",
  "tika-s0201t3:217_0": "Vivaṭanti devatāviggahena vivaṭaaṅgapaccaṅganiddāya janānaṁ pākaṭaṁ vippakāranti attho.",
  "tika-s0201t3:217_1": "“Buddhattaṁ anadhigantvā na paccāgamissāmī”ti uppannavitakkātisayahetukena pathavīparivattanacetiyaṁ nāma dassetvā.",
  "tika-s0201t3:217_2": "Sākiyakoliyamallarajjavasena tīṇi rajjāni.",
  "tika-s0201t3:217_3": "Rukkhamūleti nigrodhamūle.",
  "tika-s0201t3:217_4": "Vatvā pakkāmi, pakkamantiyā cassā mahāsatto ākāraṁ dassesi suvaṇṇathālaggahaṇāya, sā “tumhākaṁ taṁ pariccattamevā”ti pakkāmi.",
  "tika-s0201t3:218_0": "Divāvihāraṁ katvāti nānāsamāpattiyo samāpajjanena divāvihāraṁ viharitvā.",
  "tika-s0201t3:218_1": "“Kāmaṁ taco ca nhāru ca, aṭṭhi ca avasissatu, upasussatu sarīre maṁsalohita”ntiādinā sutte āgatanayena caturaṅgavīriyaṁ adhiṭṭhahitvā.",
  "tika-s0201t3:219_0": "Navayojananti ubbedhato vuttaṁ, puthulato dvādasayojanā, dīghato yāva cakkavāḷā āyatāti vadanti.",
  "tika-s0201t3:219_1": "Ajjhottharanto upasaṅkamitvā –",
  "tika-s0201t3:219_2": "“uṭṭhehi so, siddhattha, ahaṁ imassa pallaṅkassa anucchaviko”ti vatvā tattha sakkhiṁ otārento attano parisaṁ niddisi.",
  "tika-s0201t3:219_3": "Ekappahāreneva –",
  "tika-s0201t3:219_4": "“ayameva anucchaviko, ayameva anucchaviko”ti kolāhalamakāsi, taṁ sutvā mahāsatto…pe…",
  "tika-s0201t3:219_5": "hatthaṁ pasāreti.",
  "tika-s0201t3:219_6": "Yaṁ sandhāya vuttaṁ –",
  "tika-s0201t3:220_0": "“Acetanāyaṁ pathavī, aviññāya sukhaṁ dukhaṁ;",
  "tika-s0201t3:221_0": "Sāpi dānabalā mayhaṁ, sattakkhattuṁ pakampathā”ti. ;",
  "tika-s0201t3:222_0": "Pubbenivāsañāṇaṁ visodhetvāti ānetvā sambandho sīhāvalokanañāyena.",
  "tika-s0201t3:222_1": "Vaṭṭavivaṭṭaṁ sammasitvāti catusaccamanasikāraṁ sandhāyāha.",
  "tika-s0201t3:222_2": "Imassa pallaṅkassa atthāyāti pallaṅkasīsena adhigatavisesaṁ dasseti.",
  "tika-s0201t3:222_3": "Tattha hi sikhāppattavimuttisukhaṁ avijahanto antarantarā ca paṭiccasamuppādaṅgaṁ manasikaronto ekapallaṅkena nisīdi.",
  "tika-s0201t3:222_4": "Ekaccānanti yā adhigatamaggā sacchikatanirodhā ekadesena ca buddhaguṇe jānanti, tā ṭhapetvā tadaññesaṁ devatānaṁ.",
  "tika-s0201t3:222_5": "Aññepi buddhattakarāti visākhāpuṇṇamato paṭṭhāya rattindivaṁ evaṁ niccasamāhitabhāvahetukānaṁ buddhaguṇānaṁ upari aññepi buddhattasādhakā, “ayaṁ buddho”ti buddhabhāvassa paresaṁ vibhāvanā dhammā kiṁ nu kho atthīti yojanā.",
  "tika-s0201t3:223_0": "Animisehīti dhammapītivipphāravasena pasādavikasitaniccalatāya nimesarahitehi.",
  "tika-s0201t3:223_1": "Ratanacaṅkameti devatāhi māpite ratanamayacaṅkame.",
  "tika-s0201t3:223_2": "Ratanabhūtānaṁ sattannaṁ pakaraṇānaṁ tattha ca anantanayassa dhammaratanassa sammasanena taṁ ṭhānaṁ ratanagharacetiyaṁ nāma jātantipi vadanti.",
  "tika-s0201t3:223_3": "Evanti vakkhamānākārena.",
  "tika-s0201t3:223_4": "Chabbaṇṇānaṁ rasmīnaṁ dantehi nikkhamanato chaddantanāgakulaṁ viyāti nidassanaṁ vuttaṁ.",
  "tika-s0201t3:224_0": "Heṭṭhā lohapāsādappamāṇoti navabhūmakassa sabbapaṭhamassa lohapāsādassa heṭṭhā lohapāsādappamāṇo.",
  "tika-s0201t3:224_1": "Khandhakaṭṭhakathāyaṁ pana tattha “bhaṇḍāgāragabbhappamāṇa”nti vuttaṁ.",
  "tika-s0201t3:225_0": "Paccaggheti abhinave.",
  "tika-s0201t3:225_1": "Paccekaṁ mahagghatāya paccaggheti keci, taṁ na sundaraṁ.",
  "tika-s0201t3:225_2": "Na hi buddhā bhagavanto mahagghaṁ paṭiggaṇhanti paribhuñjanti vā.",
  "tika-s0201t3:225_3": "Piṇḍapātanti ettha manthañca madhupiṇḍikañca sandhāya vadati.",
  "tika-s0201t3:225_4": "Ayaṁ vitakkoti –",
  "tika-s0201t3:225_5": "“kassa nu kho ahaṁ paṭhamaṁ dhammaṁ deseyya”nti ayaṁ parivitakko.",
  "tika-s0201t3:226_0": "Paṇḍiccenāti samāpattipaṭilābhasaṁsiddhena adhigamabāhusaccasaṅkhātena paṇḍitabhāvena.",
  "tika-s0201t3:226_1": "Veyyattiyenāti samāpattipaṭilābhapaccayena pārihāriyapaññāsaṅkhātena byattabhāvena.",
  "tika-s0201t3:226_2": "Medhāvīti tihetukapaṭisandhipaññāsaṅkhātāya taṁtaṁitikattabbatāpaññāsaṅkhātāya ca medhāya samannāgatoti evampettha attho daṭṭhabbo.",
  "tika-s0201t3:226_3": "Mahājāniyoti mahāparihāniko.",
  "tika-s0201t3:226_4": "Āgamanapādāpi natthīti idaṁ paṭhamaṁ vattabbaṁ, athāhaṁ tattha gaccheyyaṁ, gantvā desiyamānaṁ dhammampissa sotuṁ sotapasādopi natthīti yojanā.",
  "tika-s0201t3:226_5": "Kiṁ pana bhagavatā attano buddhānubhāvena te dhammaṁ ñāpetuṁ na sakkāti?",
  "tika-s0201t3:226_6": "Āma, na sakkā.",
  "tika-s0201t3:226_7": "Na hi parato ghosaṁ antarena sāvakānaṁ dhammābhisamayo sambhavati, aññathā itarapaccayarahitassapi dhammābhisamayena bhavitabbaṁ, na ca taṁ atthi.",
  "tika-s0201t3:226_8": "Vuttañhetaṁ –",
  "tika-s0201t3:226_9": "“dveme, bhikkhave, paccayā sammādiṭṭhiyā uppādāya parato ca ghoso ajjhattañca yonisomanasikāro”ti.",
  "tika-s0201t3:226_10": "Pāḷiyaṁ rāmasseva samāpattilābhitā āgatā, na udakassa, taṁ tassa bodhisattena samāgatakālavasena vuttaṁ.",
  "tika-s0201t3:226_11": "So hi pubbepi tattha yuttappayutto viharanto mahāpurisena khippaññeva samāpattīnaṁ nibbattitabhāvaṁ sutvā saṁvegajāto mahāsatte tato nibbijja pakkante ghaṭento vāyamanto nacirasseva aṭṭha samāpattiyo nibbattesi.",
  "tika-s0201t3:226_12": "Tena vuttaṁ “nevasaññānāsaññāyatane nibbattoti addasā”ti.",
  "tika-s0201t3:226_13": "Ete aṭṭha brāhmaṇāti sambandho.",
  "tika-s0201t3:226_14": "Chaḷaṅgavāti chaḷaṅgaviduno.",
  "tika-s0201t3:226_15": "Mantanti mantapadaṁ.",
  "tika-s0201t3:226_16": "“Nijjhāyitvā”ti vacanaseso, mantetvāti attho.",
  "tika-s0201t3:226_17": "Viyākariṁsūti kathesuṁ.",
  "tika-s0201t3:227_0": "Yathāmantapadanti lakkhaṇamantasaṅkhātavedavacanānurūpaṁ.",
  "tika-s0201t3:227_1": "Gatāti paṭipannā.",
  "tika-s0201t3:227_2": "“Dveva gatiyo bhavanti anaññā”ti vuttaniyāmena nicchinituṁ asakkontā brāhmaṇā vuttameva paṭipajjiṁsu, na mahāpurisassa buddhabhāvappattiṁ paccāsīsiṁsu.",
  "tika-s0201t3:227_3": "Ime pana koṇḍaññādayo pañca “ekaṁsato buddho bhavissatī”ti jātanicchayattā mantapadaṁ atikkantā.",
  "tika-s0201t3:227_4": "Puṇṇapattanti tuṭṭhidānaṁ.",
  "tika-s0201t3:227_5": "Nibbitakkāti nibbikappā, na dvedhā takkā.",
  "tika-s0201t3:228_0": "Vappakāleti vapanakāle.",
  "tika-s0201t3:228_1": "Vapanatthaṁ bījāni nīharaṇantena tattha aggaṁ gahetvā dānaṁ bījaggadānaṁ nāma.",
  "tika-s0201t3:228_2": "Lāyanaggādīsupi eseva nayo.",
  "tika-s0201t3:228_3": "Dhaññaphalassa nātipariṇatakāle puthukakāle.",
  "tika-s0201t3:228_4": "Lāyaneti sassalāyane.",
  "tika-s0201t3:228_5": "Yathā lūnaṁ hatthakaṁ katvā veṇivasena bandhanaṁ veṇikaraṇaṁ.",
  "tika-s0201t3:228_6": "Veṇiyo pana purisabhāravasena bandhanaṁ kalāpo.",
  "tika-s0201t3:228_7": "Khale kalāpānaṁ ṭhapanadivase aggaṁ gahetvā dānaṁ khalaggaṁ.",
  "tika-s0201t3:228_8": "Madditvā vīhīnaṁ rāsikaraṇadivase aggaṁ gahetvā dānaṁ bhaṇḍaggaṁ.",
  "tika-s0201t3:228_9": "Koṭṭhāgāre dhaññassa pakkhipanadivase dānaṁ koṭṭhaggaṁ.",
  "tika-s0201t3:228_10": "Uddharitvāti khalato dhaññassa uddharitvā.",
  "tika-s0201t3:228_11": "Navannaṁ aggadānānaṁ dinnattāti idaṁ tassa rattaññūnaṁ aggabhāvatthāya katābhinīhārānurūpaṁ pavattitasāvakapāramiyā ciṇṇante pavattitattā vuttaṁ.",
  "tika-s0201t3:228_12": "Tiṇṇampi hi bodhisattānaṁ taṁtaṁpāramiyā sikhāppattakāle pavattitaṁ puññaṁ apuññaṁ vā garutaravipākameva hoti, dhammassa ca sabbapaṭhamaṁ sacchikiriyāya vinā kathaṁ rattaññūnaṁ aggabhāvasiddhīti.",
  "tika-s0201t3:228_13": "Bahukārā kho ime pañcavaggiyāti idaṁ pana upakārānussaraṇamattakameva paricayavasena āḷārudakānussaraṇaṁ viya.",
  "tika-s0201t3:229_0": "285.Vivareti majjhe.",
  "tika-s0201t3:229_1": "Tenāha “tigāvutantare ṭhāne”ti.",
  "tika-s0201t3:229_2": "Ayojiyamāne upayogavacanaṁ na pāpuṇāti sāmivacanassa pasaṅge antarā-saddayogena upayogavacanassa icchitattā.",
  "tika-s0201t3:229_3": "Tenāha “antarāsaddena pana yuttattā upayogavacanaṁ kata”nti.",
  "tika-s0201t3:230_0": "Sabbaṁ tebhūmakadhammaṁ abhibhavitvā pariññābhisamayavasena atikkamitvā.",
  "tika-s0201t3:230_1": "Catubhūmakadhammaṁ anavasesaṁ ñeyyaṁ sabbaso ñeyyāvaraṇassa pahīnattā sabbaññutaññāṇena avediṁ.",
  "tika-s0201t3:230_2": "Rajjanadussanamuyhanādinā kilesena.",
  "tika-s0201t3:230_3": "Appahātabbampi kusalābyākataṁ tappaṭibaddhakilesamathanena pahīnattā na hotīti āha “sabbaṁ tebhūmakadhammaṁ jahitvā ṭhito”ti.",
  "tika-s0201t3:230_4": "Ārammaṇatoti ārammaṇakaraṇavasena.",
  "tika-s0201t3:231_0": "Kiñcāpi lokiyadhammānampi yādiso lokanāthassa adhigamo, na tādiso adhigamo parūpadeso atthi, lokuttaradhamme panassa lesopi natthīti āha “lokuttaradhamme mayhaṁ ācariyo nāma natthī”ti.",
  "tika-s0201t3:231_1": "Paṭibhāgapuggaloti sīlādīhi guṇehi paṭinidhibhūto puggalo.",
  "tika-s0201t3:231_2": "Sahetunāti sahadhammena sapāṭihīrakatāya.",
  "tika-s0201t3:231_3": "Nayenāti abhijānanatādividhinā.",
  "tika-s0201t3:231_4": "Cattāri saccānīti idaṁ tabbinimuttassa ñeyyassa abhāvato vuttaṁ.",
  "tika-s0201t3:231_5": "Sayaṁ buddhoti sayameva sayambhuñāṇena buddho.",
  "tika-s0201t3:231_6": "Vigatapariḷāhatāya sītibhūto.",
  "tika-s0201t3:231_7": "Tato eva nibbuto.",
  "tika-s0201t3:231_8": "Āhañchanti āhanissāmi.",
  "tika-s0201t3:231_9": "Veneyyānaṁ amatādhigamāya ugghosanādiṁ katvā satthu dhammadesanā amatadundubhīti vuttā.",
  "tika-s0201t3:232_0": "Anantañāṇo jitakilesoti anantajino.",
  "tika-s0201t3:232_1": "Evampi nāma bhaveyyāti evaṁvidhe nāma rūparatane īdisena ñāṇena bhavitabbanti adhippāyo.",
  "tika-s0201t3:232_2": "Ayaṁ hissa pabbajjāya paccayo jāto, katādhikāro cesa.",
  "tika-s0201t3:232_3": "Tathā hi bhagavā tena samāgamatthaṁ padasāva taṁ maggaṁ paṭipajji.",
  "tika-s0201t3:233_0": "Koṭṭhāsasampannāti aṅgapaccaṅgasaṅkhātaavayavasampannā.",
  "tika-s0201t3:233_1": "Aṭṭīyatīti aṭṭo hoti, domanassaṁ āpajjatīti attho.",
  "tika-s0201t3:234_0": "Avihaṁ upapannāseti avihesu nibbattā.",
  "tika-s0201t3:234_1": "Vimuttāti aggaphalavimuttiyā vimuttā.",
  "tika-s0201t3:234_2": "Te hitvā mānusaṁ dehaṁ, dibbayogaṁ upajjhagunti te upakā dayo mānusaṁ attabhāvaṁ jahitvā orambhāgiyasaṁyojanappahānena avihesu nibbattamattāva aggamaggādhigamena dibbayogaṁ uddhambhāgiyasaṁyojanaṁ samatikkamiṁsu.",
  "tika-s0201t3:235_0": "286.Saṇṭhapesunti “neva abhivādetabbo”tiādinā saṇṭhaṁ kiriyākāraṁ akaṁsu.",
  "tika-s0201t3:235_1": "Tenāha “katikaṁ akaṁsū”ti.",
  "tika-s0201t3:235_2": "Padhānatoti pubbe anuṭṭhitadukkaracaraṇato.",
  "tika-s0201t3:235_3": "Pabhāvitanti vācāsamuṭṭhānaṁ, vacīnicchāraṇanti attho.",
  "tika-s0201t3:235_4": "“Ayaṁ na kiñci visesaṁ adhigamissatī”ti anukkaṇṭhanatthaṁ.",
  "tika-s0201t3:235_5": "“Mayaṁ yattha katthaci gamissāmā”ti mā vitakkayittha.",
  "tika-s0201t3:235_6": "Obhāsoti vipassanobhāso.",
  "tika-s0201t3:235_7": "Nimittanti kammaṭṭhānanimittaṁ.",
  "tika-s0201t3:235_8": "Ekapadenevāti ekavacaneneva.",
  "tika-s0201t3:235_9": "“Anena pubbepi na kiñci micchā vuttapubba”nti satiṁ labhitvā.",
  "tika-s0201t3:235_10": "Yathābhūtavādīti uppannagāravā.",
  "tika-s0201t3:236_0": "Antovihāreyeva ahosi daharakumāro viya tehi bhikkhūhi pariharito.",
  "tika-s0201t3:236_1": "Maleti saṁkilese.",
  "tika-s0201t3:236_2": "Gāmato bhikkhūhi nīhaṭaṁ upanītaṁ bhattaṁ etassāti nīhaṭabhatto, tena nīhaṭabhattena bhagavatā.",
  "tika-s0201t3:236_3": "Ettakaṁ kathāmagganti –",
  "tika-s0201t3:236_4": "“dvemā, bhikkhave, pariyesanā”ti ārabhitvā yāva –",
  "tika-s0201t3:236_5": "“natthi dāni punabbhavo”ti padaṁ, ettakaṁ desanāmaggaṁ.",
  "tika-s0201t3:236_6": "Kāmañcettha –",
  "tika-s0201t3:236_7": "“tumhepi mamañceva pañcavaggiyānañca maggaṁ ārūḷhā, ariyapariyesanā tumhākaṁ pariyesanā”ti aṭṭhakathāvacanaṁ.",
  "tika-s0201t3:236_8": "Tena pana –",
  "tika-s0201t3:236_9": "“so kho ahaṁ, bhikkhave, attanā jātidhammo samāno…pe…",
  "tika-s0201t3:236_10": "asaṁkiliṭṭhaṁ anuttaraṁ yogakkhemaṁ nibbānaṁ ajjhagamanti, atha kho, bhikkhave, pañcavaggiyā bhikkhū mayā evaṁ ovadiyamānā…pe…",
  "tika-s0201t3:236_11": "anuttaraṁ yogakkhemaṁ nibbānaṁ ajjhagamaṁsu…pe…",
  "tika-s0201t3:236_12": "natthi dāni punabbhavo”ti imasseva suttapadassa attho vibhāvitoti katvā vuttaṁ “bhagavā yaṁ pubbe avaca tumhepi mamañceva pañcavaggiyānañca maggaṁ āruḷhā, ariyapariyesanā tumhākaṁ pariyesanāti.",
  "tika-s0201t3:236_13": "Imaṁ ekameva anusandhiṁ dassento āharī”ti.",
  "tika-s0201t3:237_0": "287.Anagāriyānampīti pabbajitānampi.",
  "tika-s0201t3:237_1": "Pañcakāmaguṇavasena anariyapariyesanā hoti gadhitādibhāvena paribhuñjanato.",
  "tika-s0201t3:237_2": "Micchājīvavasenapi anariyapariyesanā hotīti tato visesanatthaṁ “pañcakāmaguṇavasenā”ti vuttaṁ sacchandarāgaparibhogassa adhippetattā.",
  "tika-s0201t3:237_3": "Idāni catūsu paccayesu kāmaguṇe niddhāretuṁ “tatthā”tiādi vuttaṁ.",
  "tika-s0201t3:237_4": "Paribhogarasoti paribhogapaccayapītisomanassaṁ.",
  "tika-s0201t3:237_5": "Ayaṁ pana rasasamānatāvasena gahaṇaṁ upādāya “raso”ti vutto, na sabhāvato.",
  "tika-s0201t3:237_6": "Sabhāvena gahaṇaṁ upādāya pītisomanassaṁ dhammārammaṇaṁ siyā, na rasārammaṇaṁ.",
  "tika-s0201t3:237_7": "Appaccavekkhaṇaparibhogoti paccavekkhaṇarahito paribhogo, idamatthitaṁ anissāya gadhitādibhāvena paribhogoti attho.",
  "tika-s0201t3:237_8": "Gadhitāti taṇhāya baddhā.",
  "tika-s0201t3:237_9": "Mucchitāti mucchaṁ mohaṁ pamādaṁ āpannā.",
  "tika-s0201t3:237_10": "Ajjhogāḷhāti adhiogāḷhā, taṁ taṁ ārammaṇaṁ anupavisitvā ṭhitā.",
  "tika-s0201t3:237_11": "Ādīnavaṁ apassantāti sacchandarāgaparibhoge dosaṁ ajānantā.",
  "tika-s0201t3:237_12": "Apaccavekkhitaparibhogahetuādīnavaṁ nissarati atikkamati etenāti nissaraṇaṁ, paccavekkhaṇañāṇaṁ.",
  "tika-s0201t3:238_0": "Pāsarāsinti pāsasamudāyaṁ.",
  "tika-s0201t3:238_1": "Luddako hi pāsaṁ oḍḍento na ekaṁyeva, na ca ekasmiṁyeva ṭhāne oḍḍeti, atha kho taṁtaṁmigānaṁ āgamanamaggaṁ sallakkhetvā tattha tattha oḍḍento bahūyeva oḍḍeti, tasmā te cittena ekato gahetvā “pāsarāsī”ti vuttaṁ.",
  "tika-s0201t3:238_2": "Vāgurassa vā pāsapadesānaṁ bahubhāvato “pāsarāsī”ti vuttaṁ.",
  "tika-s0201t3:239_0": "Pāsarāsisuttavaṇṇanāya līnatthappakāsanā samattā.",
  "tika-s0201t3:240_0": "7. Cūḷahatthipadopamasuttavaṇṇanā",
  "tika-s0201t3:241_0": "288.Setaparivāroti setapaṭicchado, setavaṇṇālaṅkāroti attho.",
  "tika-s0201t3:241_1": "Pubbe pana “setālaṅkārā”ti assālaṅkāro gahito, idha cakkapañjarakubbarādirathāvayavesu kātabbālaṅkāro.",
  "tika-s0201t3:241_2": "Evaṁ vuttenāti evaṁ “setāya suda”ntiādinā pakārena saṁyuttamahāvagge vuttena.",
  "tika-s0201t3:241_3": "Nātimahā yuddhamaṇḍale sañcārasukhatthaṁ.",
  "tika-s0201t3:241_4": "Yodho sārathīti dvinnaṁ, paharaṇadāyakena saddhiṁ tiṇṇaṁ vā.",
  "tika-s0201t3:242_0": "Nagaraṁ padakkhiṇaṁ karoti nagarasobhanatthaṁ.",
  "tika-s0201t3:242_1": "Idaṁ kira tassa brāhmaṇassa jāṇussoṇiṭṭhānantaraṁ jātisiddhaṁ paramparāgataṁ cārittaṁ.",
  "tika-s0201t3:242_2": "Tenāha “ito ettakehi divasehī”tiādi.",
  "tika-s0201t3:242_3": "Cārittavasena nagaravāsinopi tathā tathā paṭipajjanti.",
  "tika-s0201t3:242_4": "Puññavādimaṅgalakathane niyuttā māṅgalikā.",
  "tika-s0201t3:242_5": "Suvatthipattanāya sovatthikā.",
  "tika-s0201t3:242_6": "Ādi-saddena vandīādīnaṁ saṅgaho.",
  "tika-s0201t3:242_7": "Yasasirisampattiyāti yasasampattiyā sirisampattiyā ca, parivārasampattiyā ceva vibhavasobhāsampattiyā cāti attho.",
  "tika-s0201t3:243_0": "Nagarābhimukhopāyāsi attano bhikkhācāravelāya.",
  "tika-s0201t3:243_1": "Paṇḍito maññeti ettha maññeti idaṁ “maññatī”ti iminā samānatthaṁ nipātapadaṁ.",
  "tika-s0201t3:243_2": "Tassa iti-saddaṁ ānetvā atthaṁ dassento “paṇḍitoti maññatī”ti āha.",
  "tika-s0201t3:243_3": "Anumatipucchāvasena cetaṁ vuttaṁ.",
  "tika-s0201t3:243_4": "Tenevāha “udāhu no”ti.",
  "tika-s0201t3:243_5": "“Taṁ kiṁ maññati bhavaṁ vacchāyano samaṇassa gotamassa paññāveyyattiya”nti hi vuttamevatthaṁ puna gaṇhanto “paṇḍito maññe”ti āha.",
  "tika-s0201t3:243_6": "Tasmā vuttaṁ “bhavaṁ vacchāyano, samaṇaṁ gotamaṁ paṇḍitoti maññati, udāhu no”ti, yathā te khameyya, tathā naṁ kathehīti adhippāyo.",
  "tika-s0201t3:244_0": "Ahaṁ ko nāma, mama avisayo esoti dasseti.",
  "tika-s0201t3:244_1": "Ko cāti hetunissakke paccattavacananti āha “kuto cā”ti.",
  "tika-s0201t3:244_2": "Tathā cāha “kena kāraṇena jānissāmī”ti, yena kāraṇena samaṇassa gotamassa paññāveyyattiyaṁ jāneyyaṁ, taṁ kāraṇaṁ mayi natthīti adhippāyo.",
  "tika-s0201t3:244_3": "Buddhoyeva bhaveyya, abuddhassa sabbathā buddhañāṇānubhāvaṁ jānituṁ na sakkāti.",
  "tika-s0201t3:244_4": "Vuttañhetaṁ –",
  "tika-s0201t3:244_5": "“appamattakaṁ kho panetaṁ, bhikkhave, oramattakaṁ sīlamattakaṁ, yena puthujjano tathāgatassa vaṇṇaṁ vadamāno vadeyya, atthi, bhikkhave, aññeva dhammā gambhīrā duddasā duranubodhā …pe…",
  "tika-s0201t3:244_6": "yehi tathāgatassa yathābhuccaṁ vaṇṇaṁ sammā vadamāno vadeyyā”ti ca.",
  "tika-s0201t3:244_7": "Etthāti “sopi nūnassa tādisovā”ti etasmiṁ pade.",
  "tika-s0201t3:244_8": "Pasattha pasatthoti pasatthehi attano guṇeheva so pasattho, na tassa kittinā, pasaṁsāsabhāveneva pāsaṁsoti attho.",
  "tika-s0201t3:244_9": "Tenāha “sabbaguṇāna”ntiādi.",
  "tika-s0201t3:244_10": "Maṇiratananti cakkavattino maṇiratanaṁ.",
  "tika-s0201t3:244_11": "Sadevake loke pāsaṁsānampi pāsaṁsoti dassetuṁ “pasatthehi vā”ti dutiyavikappo gahito.",
  "tika-s0201t3:245_0": "Araṇīyato attho, so eva vasatīti vasoti atthavaso, tassa tassa payogassa ānisaṁsabhūtaṁ phalanti āha “atthavasanti atthānisaṁsa”nti.",
  "tika-s0201t3:245_1": "Attho vā vuttalakkhaṇo vaso etassāti atthavaso, kāraṇaṁ.",
  "tika-s0201t3:245_2": "Nāgavanavāsikoti hatthināgānaṁ vicaraṇavane tesaṁ gahaṇatthaṁ vasanako.",
  "tika-s0201t3:245_3": "Anuggahitasippoti asikkhitahatthisippo āyatavitthatassa padamattassa dassanena “mahā vata, bho nāgo”ti niṭṭhāgamanato.",
  "tika-s0201t3:245_4": "Parato pana bhagavatā vuttaṭṭhāne.",
  "tika-s0201t3:245_5": "Uggahitasippo puriso nāgavanikoti āgato āyatavitthatassa padassa uccassa ca nisevitassa byabhicārabhāvaṁ ñatvā tattakena niṭṭhaṁ agantvā mahāhatthiṁ disvāva niṭṭhāgamanato.",
  "tika-s0201t3:245_6": "Ñāṇaṁ pajjati etthāti ñāṇapadāni, khattiyapaṇḍitādīnaṁ dhammavinaye vinītattā vinayehi adhigatajjhānādīni.",
  "tika-s0201t3:245_7": "Tāni hi tathāgatagandhahatthino desanāñāṇena akkantaṭṭhānāni.",
  "tika-s0201t3:245_8": "Cattārīti pana vineyyānaṁ idha khattiyapaṇḍitādivasena catubbidhānaṁyeva gahitattā.",
  "tika-s0201t3:246_0": "289.",
  "tika-s0201t3:246_1": "Puggalesu paññāya ca nipuṇatā paṇḍitasamaññā nipuṇatthassa dassanasamatthatāvasenevāti āha “sukhumaatthantarapaṭivijjhanasamatthe”ti.",
  "tika-s0201t3:246_2": "Kata-saddo idha nipphannapariyāyo.",
  "tika-s0201t3:246_3": "Pare pavadanti ettha, etenāti parappavādo, parasamayo.",
  "tika-s0201t3:246_4": "Parehi pavadanaṁ parappavādo, viggāhikakathāya paravādamaddanaṁ.",
  "tika-s0201t3:246_5": "Tadubhayampi ekato katvā pāḷiyaṁ vuttanti āha “viññātaparappavāde ceva parehi saddhiṁ katavādaparicaye cā”ti, parasamayesu paravādamaddanesu ca nipphanneti attho.",
  "tika-s0201t3:246_6": "Vālavedhirūpeti vālavedhipatirūpe.",
  "tika-s0201t3:246_7": "Tenāha “vālavedhidhanuggahasadise”ti.",
  "tika-s0201t3:246_8": "Vālanti anekadhā bhinnassa vālassa aṁsusaṅkhātaṁ vālaṁ.",
  "tika-s0201t3:246_9": "Bhindantā viyāti ghaṭādiṁ saviggahaṁ muggarādinā bhindantā viya, diṭṭhigatāni ekaṁsato bhindantāti adhippāyo.",
  "tika-s0201t3:246_10": "“Atthaṁ guyhaṁ paṭicchannaṁ katvā pucchissāmā”ti saṅkhataṁ padapañhaṁ pucchantīti dassetuṁ “dupadampī”tiādi vuttaṁ.",
  "tika-s0201t3:246_11": "Vadanti etenāti vādo, doso.",
  "tika-s0201t3:246_12": "Pucchīyatīti pañho, attho.",
  "tika-s0201t3:246_13": "Pucchati etenāti pañho, saddo.",
  "tika-s0201t3:246_14": "Tadubhayaṁ ekato gahetvā āha “evarūpe pañhe”tiādi.",
  "tika-s0201t3:246_15": "“Evaṁ puccheyya, evaṁ vissajjeyyā”ti ca pucchāvissajjanānaṁ sikhāvagamanaṁ dasseti.",
  "tika-s0201t3:246_16": "Seyyoti uttamo, paramo lābhoti adhippāyo.",
  "tika-s0201t3:247_0": "Evaṁ attano vādavidhamanabhayenapi pare bhagavantaṁ pañhaṁ pucchituṁ na visahantīti vatvā idāni vādavidhamanena vināpi na visahanti evāti dassetuṁ “apicā”tiādi āraddhaṁ.",
  "tika-s0201t3:247_1": "Cittaṁ pasīdati pare attano attabhāvampi vissatthaṁ niyyādetukāmā honti odhisakamettāpharaṇasadisattā tassa mettāyanassa.",
  "tika-s0201t3:247_2": "Dassanasampannāti daṭṭhabbatāya sampannā dassanānuttariyabhāvato, ativiya dassanīyāti attho.",
  "tika-s0201t3:248_0": "Saraṇagamanavasenasāvakāti lokiyasaraṇagamanena sāvakā, lokuttarasaraṇagamanena pana sāvakattaṁ parato āgamissati, tañca pabbajitavasena vuccati, idha gahaṭṭhavasena, ubhayatthāpi saraṇagamanena sāvakattaṁ veditabbaṁ.",
  "tika-s0201t3:248_1": "Te hi paralokavajjabhayadassāvino kulaputtā, ācārakulaputtāpi tādisā bhavanti.",
  "tika-s0201t3:248_2": "Thokenāti iminā “manaṁ anassāmā”ti padassatthaṁ vadati.",
  "tika-s0201t3:249_0": "290.",
  "tika-s0201t3:249_1": "Udāharīyati ubbegapītivasenāti, tathā vā udāharaṇaṁ udānaṁ.",
  "tika-s0201t3:249_2": "Tenāha “udāhāraṁ udāharī”ti.",
  "tika-s0201t3:249_3": "Assa dhammassāti assa paṭipattisaddhammapubbakassa paṭivedhasaddhammassa.",
  "tika-s0201t3:249_4": "Soti hatthipadopamo hatthipadopamabhāvena vuccamāno dhammo.",
  "tika-s0201t3:249_5": "Ettāvatāti ettakena paribbājakena vuttakathāmaggamattena.",
  "tika-s0201t3:249_6": "Kāmaṁ tena vuttakathāmaggenapi hatthipadopamabhāvena vuccamāno dhammo paripuṇṇova arahattaṁ pāpetvā paveditattā, so ca kho saṅkhepato, na vitthāratoti āha “na ettāvatā vitthārena paripūro hotī”ti.",
  "tika-s0201t3:249_7": "Yadi yathā vitthārena hatthipadopamo paripūro hoti, tathā desanā āraddhā, atha kasmā kusaloti na vuttoti codanā.",
  "tika-s0201t3:250_0": "291.Āyāmatopīti pi-saddena ubbedhenapi rassāti dasseti.",
  "tika-s0201t3:250_1": "Nīcakāyā hi tā honti.",
  "tika-s0201t3:250_2": "Uccāti uccakā.",
  "tika-s0201t3:250_3": "Nisevanaṁ, nisevati etthāti vā nisevitaṁ.",
  "tika-s0201t3:250_4": "Nisevanañcettha kaṇḍuyitavinodanatthaṁ ghaṁsanaṁ.",
  "tika-s0201t3:250_5": "Tenāha “khandhappadese ghaṁsitaṭṭhāna”nti.",
  "tika-s0201t3:250_6": "Uccāti anīcā, ubbedhavantiyoti attho.",
  "tika-s0201t3:250_7": "Kāḷārikāti viraḷadantā, visaṅgatadantāti attho.",
  "tika-s0201t3:250_8": "Tenāha “dantāna”ntiādi.",
  "tika-s0201t3:250_9": "Kaḷāratāyāti viraḷatāya.",
  "tika-s0201t3:250_10": "Ārañjitānīti rañjitāni, vilikhitānīti attho.",
  "tika-s0201t3:250_11": "Kaṇerutāyāti kuṭumalasaṇṭhānatāya.",
  "tika-s0201t3:250_12": "Ayaṁ vāti ettha vā-saddo saṁsayitanicchayattho yathā aññatthāpi “ayaṁ vā imesaṁ samaṇabrāhmaṇānaṁ sabbabālo sabbamūḷho”tiādīsu.",
  "tika-s0201t3:251_0": "Nāgavanaṁviyāti mahāhatthino vāmanikādīnañca padadassanaṭṭhānabhūtaṁ nāgavanaṁ viya.",
  "tika-s0201t3:251_1": "Ādito paṭṭhāya yāva nīvaraṇappahānā dhammadesanā tathāgatassa bāhiraparibbājakādīnañca padadassanabhāvato.",
  "tika-s0201t3:251_2": "Ādito paṭṭhāyāti ca “taṁ suṇāhī”ti padato paṭṭhāya.",
  "tika-s0201t3:251_3": "Kusalo nāgavaniko viya yogāvacaro pariyesanavasena pamāṇaggahaṇato.",
  "tika-s0201t3:251_4": "Matthake ṭhatvāti imassa suttassa pariyosāne ṭhatvā.",
  "tika-s0201t3:251_5": "Imasmimpi ṭhāneti “evameva kho brāhmaṇā”tiādinā upameyyassa atthassa upaññāsanaṭṭhānepi.",
  "tika-s0201t3:252_0": "Svāyanti idha-saddamattaṁ gaṇhāti, na yathāvisesitabbaṁ idha-saddaṁ.",
  "tika-s0201t3:252_1": "Tathā hi vakkhati “katthaci padapūraṇamattamevā”ti.",
  "tika-s0201t3:252_2": "Lokaṁ upādāya vuccati loka-saddena samānādhikaraṇabhāvena vuttattā.",
  "tika-s0201t3:252_3": "Sesapadadvaye pana saddantarasannidhānamattena taṁ taṁ upādāya vuttatā daṭṭhabbā.",
  "tika-s0201t3:252_4": "Okāsanti kañci padesaṁ indasālaguhāya adhippetattā.",
  "tika-s0201t3:252_5": "Padapūraṇamattameva okāsāpadisanassapi asambhavato.",
  "tika-s0201t3:253_0": "Tathāgata-saddādīnaṁ atthaviseso mūlapariyāyaṭṭhakathā visuddhimaggasaṁvaṇṇanāsu vutto eva.",
  "tika-s0201t3:253_1": "Tathāgatassa sattanikāyantogadhatāya “idha pana sattaloko adhippeto”ti vatvā tatthāyaṁ yasmiṁ sattanikāye, yasmiñca okāse uppajjati, taṁ dassetuṁ “sattaloke uppajjamānopi cā”tiādi vuttaṁ.",
  "tika-s0201t3:253_2": "Tattha imasmiṁyeva cakkavāḷeti imissā eva lokadhātuyā.",
  "tika-s0201t3:253_3": "“Aṭṭhānametaṁ, bhikkhave, anavakāso, yaṁ ekissā lokadhātuyā dve arahanto sammāsambuddho apubbaṁ acarimaṁ uppajjeyyu”nti ettha jātikhettabhūtā dasasahassilokadhātu “ekissā lokadhātuyā”ti vuttā.",
  "tika-s0201t3:253_4": "Idha pana imaṁyeva lokadhātuṁ sandhāya “imasmiṁyeva cakkavāḷe”ti vuttaṁ.",
  "tika-s0201t3:253_5": "Tisso hi saṅgītiyo āruḷhe tepiṭake buddhavacane visayakhettaṁ āṇākhettaṁ jātikhettanti tividhe khette ṭhapetvā imaṁ cakkavāḷaṁ aññasmiṁ cakkavāḷe buddhā uppajjantīti suttaṁ natthi, na uppajjantīti pana atthi. Kathaṁ?",
  "tika-s0201t3:253_6": "“Na me ācariyo atthi, sadiso me na vijjati, ekomhi sammāsambuddho”ti evamādīni imissā lokadhātuyā ṭhatvā vadantena bhagavatā –",
  "tika-s0201t3:253_7": "“kiṁ panāvuso, sāriputta, atthetarahi añño samaṇo vā brāhmaṇo vā bhagavatā samasamo sambodhiyanti evaṁ puṭṭhāhaṁ, bhante, noti vadeyya”nti vatvā tassa kāraṇaṁ dassetuṁ –",
  "tika-s0201t3:253_8": "“aṭṭhānametaṁ anavakāso, yaṁ ekissā lokadhātuyā dve arahanto sammāsambuddhā”ti imaṁ suttaṁ dassentena dhammasenāpatinā ca buddhānaṁ uppattiṭṭhānabhūtaṁ imaṁ lokadhātuṁ ṭhapetvā aññattha anuppatti vuttā hotīti.",
  "tika-s0201t3:254_0": "Sujātāyātiādinā vuttesu catūsu vikappesu paṭhamo vikappo buddhabhāvāya āsannatarapaṭipattidassanavasena vutto.",
  "tika-s0201t3:254_1": "Āsannatarāya hi paṭipattiyaṁ ṭhito “uppajjatī”ti vuccati uppādassa ekantikattā, pageva paṭipattiyā matthake ṭhito.",
  "tika-s0201t3:254_2": "Dutiyo buddhabhāvāvahapabbajjato paṭṭhāya āsannapaṭipattidassanavasena, tatiyo buddhakaradhammapāripūrito paṭṭhāya buddhabhāvāya paṭipattidassanavasena.",
  "tika-s0201t3:254_3": "Na hi mahāsattānaṁ tusitabhavūpapattito paṭṭhāya bodhisambhārasambharaṇaṁ nāma atthi.",
  "tika-s0201t3:254_4": "Catuttho buddhakaradhammasamārambhato paṭṭhāya.",
  "tika-s0201t3:254_5": "Bodhiyā niyatabhāvāpattito pabhuti hi viññūhi “buddho uppajjatī”ti vattuṁ sakkā uppādassa ekantikattā, yathā pana “tiṭṭhanti pabbatā, sandanti nadiyo”ti tiṭṭhanasandanakiriyānaṁ avicchedamupādāya vattamānapayogo, evaṁ uppādatthāya paṭipajjanakiriyāya avicchedamupādāya catūsu vikappesu “uppajjati nāmā”ti vuttaṁ.",
  "tika-s0201t3:254_6": "Sabbapaṭhamaṁ uppannabhāvanti sabbehi upari vuccamānehi visesehi paṭhamaṁ tathāgatassa uppannatāsaṅkhātaṁ atthitāvisesaṁ.",
  "tika-s0201t3:255_0": "So bhagavāti yo “tathāgato araha”ntiādinā kittitaguṇo, so bhagavā.",
  "tika-s0201t3:255_1": "Imaṁ lokanti nayidaṁ mahājanassa sammukhāmattaṁ lokaṁ sandhāya vuttaṁ, atha kho anavasesaṁ pariyādāyāti dassetuṁ “sadevaka”ntiādi vuttaṁ.",
  "tika-s0201t3:255_2": "Tenāha “idāni vattabbaṁ nidassetī”ti.",
  "tika-s0201t3:255_3": "Pajātattāti yathāsakaṁ kammakilesehi nibbattattā.",
  "tika-s0201t3:255_4": "Pañcakāmāvacaradevaggahaṇaṁ pārisesañāyena itaresaṁ padantarehi saṅgahitattā.",
  "tika-s0201t3:255_5": "Sadevakanti ca avayavena viggaho samudāyo samāsattho.",
  "tika-s0201t3:255_6": "Chaṭṭhakāmāvacaradevaggahaṇaṁ paccāsattiñāyena.",
  "tika-s0201t3:255_7": "Tattha hi so jāto tannivāsī ca.",
  "tika-s0201t3:255_8": "Brahmakāyikādibrahmaggahaṇanti etthāpi eseva nayo.",
  "tika-s0201t3:255_9": "Paccatthikapaccāmittasamaṇabrāhmaṇaggahaṇanti nidassanamattametaṁ apaccatthikānaṁ asamitābāhitapāpānañca samaṇabrāhmaṇānaṁ sassamaṇabrāhmaṇivacanena gahitattā.",
  "tika-s0201t3:255_10": "Kāmaṁ “sadevaka”ntiādivisesanānaṁ vasena sattavisayo loka-saddoti viññāyati tulyayogavisayattā tesaṁ, “salomako sapakkhako”tiādīsu pana atulyayogepi ayaṁ samāso labbhatīti byabhicāradassanato pajāgahaṇanti āha “pajāvacanena sattalokaggahaṇa”nti.",
  "tika-s0201t3:256_0": "Arūpino sattā attano āneñjavihārena viharantā “dibbantīti devā”ti imaṁ nibbacanaṁ labhantīti āha “sadevakaggahaṇena arūpāvacaradevaloko gahito”ti.",
  "tika-s0201t3:256_1": "Tenevāha “ākāsānañcāyatanūpagānaṁ devānaṁ sahabyata”nti.",
  "tika-s0201t3:256_2": "Samārakaggahaṇena chakāmāvacaradevaloko gahito tassa savisesaṁ mārassa vase vattanato.",
  "tika-s0201t3:256_3": "Rūpī brahmaloko gahito arūpībrahmalokassa visuṁ gahitattā.",
  "tika-s0201t3:256_4": "Catuparisavasenāti khattiyādicatuparisavasena.",
  "tika-s0201t3:256_5": "Itarā pana catasso parisā samārakādiggahaṇena gahitā evāti.",
  "tika-s0201t3:256_6": "Avasesasabbasattaloko nāgagaruḷādibhedo.",
  "tika-s0201t3:257_0": "Ettāvatā bhāgaso lokaṁ gahetvā yojanaṁ dassetvā idāni tena tena visesena abhāgasova lokaṁ gahetvā yojanaṁ dassetuṁ “apicetthā”tiādi vuttaṁ.",
  "tika-s0201t3:257_1": "Tattha ukkaṭṭhaparicchedatoti ukkaṁsagabhivijānanena.",
  "tika-s0201t3:257_2": "Pañcasu hi gatīsu devalokova seṭṭho.",
  "tika-s0201t3:257_3": "Tatthāpi arūpino “dūrasamussāritakilesadukkhatāya, santapaṇītaāneñjavihārasamaṅgitāya, ativiya dīghāyukatāyā”ti evamādīhi visesehi ativiya itarehi ukkaṭṭhā.",
  "tika-s0201t3:257_4": "Brahmā mahānubhāvotiādiṁ dasasahassiyaṁ mahābrahmuno vasena vadati.",
  "tika-s0201t3:257_5": "“Ukkaṭṭhaparicchedato”ti hi vuttaṁ.",
  "tika-s0201t3:257_6": "Anuttaranti seṭṭhaṁ navalokuttaraṁ.",
  "tika-s0201t3:257_7": "Bhāvānukkamo bhāvavasena paresaṁ ajjhāsayavasena “sadevaka”ntiādīnaṁ padānaṁ anukkamo.",
  "tika-s0201t3:257_8": "Tīhākārehīti devamārabrahmasahitatāsaṅkhātehi tīhi pakārehi.",
  "tika-s0201t3:257_9": "Tīsu padesūti “sadevaka”ntiādīsu tīsu padesu.",
  "tika-s0201t3:257_10": "Tena tenākārenāti sadevakattādinā tena tena pakārena.",
  "tika-s0201t3:257_11": "Tedhātukameva pariyādinnanti porāṇā panāhūti yojanā.",
  "tika-s0201t3:258_0": "Abhiññāti ya-kāralopenāyaṁ niddeso, abhijānitvāti ayamettha atthoti āha “abhiññāya, adhikena ñāṇena ñatvā”ti.",
  "tika-s0201t3:258_1": "Anumānādipaṭikkhepoti anumānaupamānaatthāpattiādipaṭikkhepo ekappamāṇattā.",
  "tika-s0201t3:258_2": "Sabbattha appaṭihatañāṇācāratāya hi sabbapaccakkhā buddhā bhagavanto.",
  "tika-s0201t3:258_3": "Anuttaraṁ vivekasukhanti phalasamāpattisukhaṁ.",
  "tika-s0201t3:258_4": "Tena vītimissāpi kadāci bhagavato dhammadesanā hotīti āha “hitvāpī”ti.",
  "tika-s0201t3:258_5": "Bhagavā hi dhammaṁ desento yasmiṁ khaṇe parisā sādhukāraṁ vā deti, yathāsutaṁ vā dhammaṁ paccavekkhati, taṁ khaṇaṁ pubbabhāgena paricchinditvā phalasamāpattiṁ samāpajjati, yathāparicchedañca samāpattito vuṭṭhāya ṭhitaṭṭhānato paṭṭhāya dhammaṁ deseti.",
  "tika-s0201t3:259_0": "Desakāyattena āṇādividhinā atisajjanaṁ pabodhanaṁ desanāti sā pariyattidhammavasena veditabbāti āha “desanāya tāva catuppadikāyapi gāthāyā”tiādi.",
  "tika-s0201t3:259_1": "Sāsitabbapuggalagatena yathāparādhādisāsitabbabhāvena anusāsanaṁ tadaṅgavinayādivasena vinayanaṁ sāsananti taṁ paṭipattidhammavasena veditabbanti āha “sīlasamādhivipassanā”tiādi.",
  "tika-s0201t3:259_2": "Kusalānanti maggakusalānaṁ, kusalānanti vā anavajjānaṁ.",
  "tika-s0201t3:259_3": "Tena phaladhammānampi saṅgaho siddho hoti.",
  "tika-s0201t3:259_4": "Ādibhāvo sīladiṭṭhīnaṁ tammūlakattā uttarimanussadhammānaṁ.",
  "tika-s0201t3:259_5": "Tasmiṁ tasmiṁ atthe kathāvadhisaddappabandho gāthāvasena suttavasena ca vavatthito pariyattidhammo, yo idheva “desanā”ti vutto.",
  "tika-s0201t3:259_6": "Tassa pana attho visesena sīlādi evāti āha “bhagavā hi dhammaṁ desento…pe…",
  "tika-s0201t3:259_7": "nibbānaṁ dassetī”ti.",
  "tika-s0201t3:259_8": "Tattha sīlaṁ dassetvāti sīlaggahaṇena sasambhāraṁ sīlaṁ gahitaṁ.",
  "tika-s0201t3:259_9": "Tathā maggaggahaṇena sasambhāro maggoti tadubhayena anavasesato pariyattiatthaṁ pariyādiyati.",
  "tika-s0201t3:259_10": "Tenāti sīlādidassanena.",
  "tika-s0201t3:259_11": "Atthavasena hi idha desanāya ādikalyāṇādibhāvo adhippeto.",
  "tika-s0201t3:259_12": "Kathikasaṇṭhitīti kathikassa saṇṭhānaṁ kathanavasena samavaṭṭhānaṁ.",
  "tika-s0201t3:260_0": "Na so sātthaṁ deseti niyyānatthavirahato tassā desanāya.",
  "tika-s0201t3:260_1": "Ekabyañjanādiyuttā vāti sithilādibhedesu byañjanesu ekappakāreneva, dvippakāreneva vā byañjanena yuttā vā damiḷabhāsā viya.",
  "tika-s0201t3:260_2": "Sabbattha niroṭṭhaṁ katvā vattabbatāya sabbaniroṭṭhabyañjanā vā kirātabhāsā viya.",
  "tika-s0201t3:260_3": "Sabbattheva vissajjanīyayuttatāya sabbavissaṭṭhabyañjanā vā yavanabhāsā viya.",
  "tika-s0201t3:260_4": "Sabbattheva sānusāratāya sabbaniggahitabyañjanā vā pārasikādimilakkhabhāsā viya.",
  "tika-s0201t3:260_5": "Sabbāpesā ekadesabyañjanavaseneva pavattiyā aparipuṇṇabyañjanāti katvā “abyañjanā”ti vuttā.",
  "tika-s0201t3:260_6": "Amakkhetvāti apalicchetvā avināsetvā, ahāpetvāti vā attho.",
  "tika-s0201t3:261_0": "Bhagavā yamatthaṁ ñāpetuṁ ekagāthampi ekavākyampi deseti, tamatthaṁ tāya desanāya sabbaso paripuṇṇameva katvā deseti, evaṁ sabbatthāti āha “ekadesanāpi aparipuṇṇā natthī”ti.",
  "tika-s0201t3:261_1": "Ullumpanasabhāvasaṇṭhitenāti saṁkilesapakkhato vaṭṭadukkhato ca uddharaṇasabhāvāvaṭṭhitena cittena.",
  "tika-s0201t3:261_2": "Tasmāti yasmā sikkhāttayasaṅgahaṁ sakalaṁ sāsanaṁ idha “brahmacariya”nti adhippetaṁ, tasmā.",
  "tika-s0201t3:261_3": "Brahmacariyanti iminā samānādhikaraṇāni sabbapadāni yojetvā atthaṁ dassento “so dhammaṁ deseti…pe…",
  "tika-s0201t3:261_4": "pakāsetīti evamettha attho daṭṭhabbo”ti āha.",
  "tika-s0201t3:262_0": "Dūrasamussāritamānasseva sāsane sammāpaṭipatti sambhavati, na māna jātikassāti āha “nihatamānattā”ti.",
  "tika-s0201t3:262_1": "Ussannattāti bahulabhāvato.",
  "tika-s0201t3:262_2": "Bhogārogyādivatthukā madā suppaheyyā honti nimittassa anavaṭṭhānato’ na tathā kulavijjāmadāti khattiyabrāhmaṇakulīnānaṁ pabbajitānampi jātivijjā nissāya mānajappanaṁ duppajahanti āha “yebhuyyena hi…pe…",
  "tika-s0201t3:262_3": "mānaṁ karontī”ti.",
  "tika-s0201t3:262_4": "Vijātitāyāti nihīnajātitāya.",
  "tika-s0201t3:262_5": "Patiṭṭhātuṁ na sakkontīti suvisuddhiṁ katvā sīlaṁ rakkhituṁ na sakkonti.",
  "tika-s0201t3:262_6": "Sīlavasena hi sāsane patiṭṭhāti.",
  "tika-s0201t3:262_7": "Patiṭṭhātunti vā saccapaṭivedhena lokuttarāya patiṭṭhāya patiṭṭhātuṁ.",
  "tika-s0201t3:262_8": "Yebhuyyena hi upanissayasampannā sujātā eva honti, na dujjātā.",
  "tika-s0201t3:263_0": "Parisuddhanti rāgādīnaṁ accantameva pahānadīpanato nirupakkilesatāya sabbaso visuddhaṁ.",
  "tika-s0201t3:263_1": "Saddhaṁ paṭilabhatīti pothujjanikasaddhāvasena saddahati.",
  "tika-s0201t3:263_2": "Viññujātikānañhi dhammasampattigahaṇapubbikā saddhāsiddhi dhammapamāṇadhammappasannabhāvato.",
  "tika-s0201t3:263_3": "Jāyampatikā vasantīti kāmaṁ “jāyampatikā”ti vutte gharasāmikagharasāminivasena dvinnaṁyeva gahaṇaṁ viññāyati.",
  "tika-s0201t3:263_4": "Yassa pana purisassa anekā pajāpatiyo honti, tattha kiṁ vattabbaṁ?",
  "tika-s0201t3:263_5": "Ekāyapi tāya vāso sambādhoti dassanatthaṁ “dve”ti vuttaṁ.",
  "tika-s0201t3:263_6": "Rāgādinā sakiñcanaṭṭhena, khettavatthuādinā sapalibodhaṭṭhena.",
  "tika-s0201t3:263_7": "Rāgarajādīnaṁ āgamanapathatāpi uppajjanaṭṭhānatā evāti dvepi vaṇṇanā ekatthā, byañjanameva nānaṁ.",
  "tika-s0201t3:263_8": "Alagganaṭṭhenāti asajjanaṭṭhena appaṭibaddhabhāvena.",
  "tika-s0201t3:263_9": "Evaṁ akusalakusalappavattīnaṁ ṭhānabhāvena gharāvāsapabbajjānaṁ sambādhabbhokāsataṁ dassetvā idāni kusalappavattiyā eva aṭṭhānaṭhānabhāvena tesaṁ taṁ dassetuṁ “apicā”tiādi vuttaṁ.",
  "tika-s0201t3:264_0": "Saṅkhepakathāti visuṁ visuṁ paduddhāraṁ akatvā saṅkhepato atthavaṇṇanā.",
  "tika-s0201t3:264_1": "Ekampi divasanti ekadivasamattampi.",
  "tika-s0201t3:264_2": "Akhaṇḍaṁ katvāti dukkaṭamattassapi anāpajjanena akhaṇḍitaṁ katvā.",
  "tika-s0201t3:264_3": "Kilesamalena amalīnanti taṇhāsaṁkilesādivasena asaṁkiliṭṭhaṁ katvā.",
  "tika-s0201t3:264_4": "Paridahitvāti nivāsetvā ceva pārupitvā ca.",
  "tika-s0201t3:264_5": "Agāravāso agāraṁ uttarapadalopena, tassa vaḍḍhiāvahaṁ agārassa hitaṁ.",
  "tika-s0201t3:264_6": "Bhogakkhandhoti bhogarāsi bhogasamudāyo.",
  "tika-s0201t3:264_7": "Ābandhanaṭṭhenāti “putto nattā”tiādinā pemavasena saparicchedaṁ sambandhanaṭṭhena.",
  "tika-s0201t3:264_8": "“Amhākamete”ti ñāyantīti ñātī.",
  "tika-s0201t3:264_9": "Pitāmahapituputtādivasena parivattanaṭṭhena parivaṭṭo.",
  "tika-s0201t3:265_0": "292.",
  "tika-s0201t3:265_1": "Sāmaññavācīpi sikkhā-saddo sājīva-saddasannidhānato upari vuccamānavisesāpekkhāya ca visesaniviṭṭhova hotīti vuttaṁ “yā bhikkhūnaṁ adhisīlasaṅkhātā sikkhā”ti.",
  "tika-s0201t3:265_2": "Sikkhitabbaṭṭhena sikkhā.",
  "tika-s0201t3:265_3": "Saha ājīvanti etthāti sājīvo.",
  "tika-s0201t3:265_4": "Sikkhanabhāvenāti sikkhāya sājīve ca sikkhanabhāvena.",
  "tika-s0201t3:265_5": "Sikkhaṁ paripūrentoti sīlasaṁvaraṁ paripūrento.",
  "tika-s0201t3:265_6": "Sājīvañca avītikkamantoti –",
  "tika-s0201t3:265_7": "“nāmakāyo padakāyo niruttikāyo byañjanakāyo”ti vuttasikkhāpadaṁ bhagavato vacanaṁ avītikkamanto hutvāti attho.",
  "tika-s0201t3:265_8": "Idameva ca dvayaṁ “sikkhana”nti vuttaṁ.",
  "tika-s0201t3:265_9": "Tattha sājīvānatikkamo sikkhāpāripūriyā paccayo.",
  "tika-s0201t3:265_10": "Tato hi yāva maggā sikkhāpāripūrī hotīti.",
  "tika-s0201t3:266_0": "Pajahitvāti samādānavasena pariccajitvā.",
  "tika-s0201t3:266_1": "Pahīnakālato paṭṭhāya…pe…",
  "tika-s0201t3:266_2": "viratovāti etena pahānassa viratiyā ca samānakālataṁ dasseti.",
  "tika-s0201t3:266_3": "Yadi evaṁ “pahāyā”ti kathaṁ purimakālaniddesoti?",
  "tika-s0201t3:266_4": "Tathā gahetabbataṁ upādāya.",
  "tika-s0201t3:266_5": "Dhammānañhi paccayapaccayuppannabhāve apekkhite sahajātānampi paccayapaccayuppannabhāvena gahaṇaṁ purimapacchimabhāveneva hotīti gahaṇapavattiākāravasena paccayabhūtesu hirottappañāṇādīsu pahānakiriyāya purimakālavohāro, paccayuppannāsu ca viratīsu viramaṇakiriyāya aparakālavohāro ca hotīti “pahāya paṭivirato hotī”ti vuttaṁ.",
  "tika-s0201t3:266_6": "Pahāyāti vā samādānakālavasena vuttaṁ, pacchā vītikkamitabbavatthusamāyogavasena paṭiviratoti.",
  "tika-s0201t3:266_7": "Pahāyāti vā –",
  "tika-s0201t3:267_0": "“Nihantvāna tamokhandhaṁ, uditoyaṁ divākaro;",
  "tika-s0201t3:268_0": "Vaṇṇapabhāya bhāseti, obhāsetvā samuggato”ti ca. –",
  "tika-s0201t3:269_0": "Evamādīsu viya samānakālavasena veditabbo.",
  "tika-s0201t3:269_1": "Atha vā pāṇo atipātīyati etenāti pāṇātipāto, pāṇaghātahetubhūto ahirikānottappadosamohavihiṁ sādiko cetanāpadhāno saṁkilesadhammo, taṁ samādānavasena pahāya. Tato…pe…",
  "tika-s0201t3:269_2": "viratova hotīti avadhāraṇena tassā viratiyā kālādivasena apariyantataṁ dasseti.",
  "tika-s0201t3:269_3": "Yathā hi aññe samādinnaviratikāpi anavaṭṭhitacittatāya lābhajīvikādihetu samādānaṁ bhindanteva, na evamayaṁ.",
  "tika-s0201t3:269_4": "Ayaṁ pana pahīnakālato paṭṭhāya orato viratoti.",
  "tika-s0201t3:269_5": "Adinnādānaṁ pahāyātiādīsupi iminā nayena attho veditabbo.",
  "tika-s0201t3:270_0": "Daṇḍanaṁ daṇḍanipātanaṁ daṇḍo.",
  "tika-s0201t3:270_1": "Muggarādipaharaṇavisesopi idha paharaṇavisesoti adhippeto.",
  "tika-s0201t3:270_2": "Tenāha “ṭhapetvā daṇḍaṁ sabbampi avasesaṁ upakaraṇa”nti.",
  "tika-s0201t3:270_3": "Daṇḍanasaṅkhātassa paraviheṭhanassa parivajjitabhāvadīpanatthaṁ daṇḍasatthānaṁ nikkhepavacananti āha “parūpaghātatthāyā”tiādi.",
  "tika-s0201t3:270_4": "Vihiṁsanabhāvatoti vibādhanabhāvato.",
  "tika-s0201t3:270_5": "Lajjīti ettha vuttalajjāya ottappampi vuttanti daṭṭhabbaṁ.",
  "tika-s0201t3:270_6": "Na hi pāpajigucchanapāputtāsarahitaṁ, pāpabhayaṁ vā alajjanaṁ atthi.",
  "tika-s0201t3:270_7": "Yassa vā dhammagarutāya dhammassa ca attādhīnattā attādhipatibhūtā lajjākiccakārī, tassa lokādhipatibhūtaṁ ottappaṁ kiccakaranti vattabbameva natthīti “lajjī”icceva vuttaṁ.",
  "tika-s0201t3:270_8": "Dayaṁ mettacittataṁ āpannoti kasmā vuttaṁ, nanu dayā-saddo “adayāpanno”tiādīsu karuṇāya vattatīti?",
  "tika-s0201t3:270_9": "Saccametaṁ, ayaṁ pana dayā-saddo anurakkhaṇatthaṁ antonītaṁ katvā pavattamāno mettāya ca karuṇāya ca pavattatīti idha mettāya pavattamāno vutto.",
  "tika-s0201t3:270_10": "Mijjati siniyhatīti mettā, sā etassa atthīti mettaṁ, mettaṁ cittaṁ etassa atthīti mettacitto, tassa bhāvo mettacittatā, mettāicceva attho.",
  "tika-s0201t3:271_0": "Sabbapāṇabhūtahitānukampīti etena tassā viratiyā sattavasena apariyantataṁ dasseti.",
  "tika-s0201t3:271_1": "Pāṇabhūteti pāṇajāte.",
  "tika-s0201t3:271_2": "Anukampakoti karuṇāyanako.",
  "tika-s0201t3:271_3": "Yasmā pana mettā karuṇāya visesapaccayo hoti, tasmā vuttaṁ “tāya eva dayāpannatāyā”ti.",
  "tika-s0201t3:271_4": "Evaṁ yehi dhammehi pāṇātipātā virati sampajjati, tehi lajjāmettākaruṇādhammehi samaṅgibhāvo dassito, saddhiṁ piṭṭhivaṭṭakadhammehīti daṭṭhabbaṁ. Etthāha –",
  "tika-s0201t3:271_5": "kasmā “pāṇātipātaṁ pahāyā”ti ekavacananiddeso kato, nanu niravasesānaṁ pāṇānaṁ atipātato virati idhādhippetā?",
  "tika-s0201t3:271_6": "Tathā hi vuttaṁ “sabbapāṇabhūtahitānukampī viharatī”ti.",
  "tika-s0201t3:271_7": "Teneva hi aṭṭhakathāyaṁ “sabbe pāṇabhūte hitena anukampako”ti puthuvacananiddesoti?",
  "tika-s0201t3:271_8": "Saccametaṁ, pāṇabhāvasāmaññavasena panettha pāḷiyaṁ ādito ekavacananiddeso kato, sabbasaddasannidhānena puthuttaṁ viññāyamānamevāti sāmaññaniddesaṁ akatvā bhedavacanicchāvasena dassetuṁ aṭṭhakathāyaṁ bahuvacanavasena attho vutto.",
  "tika-s0201t3:271_9": "Kiñca bhiyyo –",
  "tika-s0201t3:271_10": "sāmaññato saṁvarasamādānaṁ, tabbisesato saṁvarabhedoti imassa visesassa dassanatthaṁ ayaṁ vacanabhedo katoti veditabbaṁ.",
  "tika-s0201t3:271_11": "Viharatīti vuttappakāro hutvā ekasmiṁ iriyāpathe uppannaṁ dukkhaṁ aññena iriyāpathena vicchinditvā attabhāvaṁ harati pavattetīti attho.",
  "tika-s0201t3:271_12": "Tenāha “iriyati pāletī”ti.",
  "tika-s0201t3:272_0": "Na kevalaṁ kāyavacīpayogavasena ādānameva, atha kho ākaṅkhapissa pariccattavatthuvisayāvāti dassetuṁ “cittenapī”tiādi vuttaṁ.",
  "tika-s0201t3:272_1": "Theneti theyyaṁ karotīti theno, coro.",
  "tika-s0201t3:272_2": "Sucibhūtenāti ettha sucibhāvo adhikārato saddantarasannidhānato ca theyyasaṁkilesaviramaṇanti āha “athenattāyeva sucibhūtenā”ti.",
  "tika-s0201t3:272_3": "Kāmañcettha “lajjī dayāpanno”tiādi na vuttaṁ, adhikāravasena pana atthato vā vuttamevāti veditabbaṁ.",
  "tika-s0201t3:272_4": "Yathā hi lajjādayo pāṇātipātapahānassa visesapaccayo, evaṁ adinnādānapahānassapīti, tasmā sāpi pāḷi ānetvā vattabbā.",
  "tika-s0201t3:272_5": "Esa nayo ito paresupi.",
  "tika-s0201t3:272_6": "Atha vā sucibhūtenāti etena hirottappādīhi samannāgamo, ahirikādīnañca pahānaṁ vuttamevāti “lajjī”tiādi na vuttanti daṭṭhabbaṁ.",
  "tika-s0201t3:273_0": "Aseṭṭhacariyanti aseṭṭhānaṁ cariyaṁ, aseṭṭhaṁ vā cariyaṁ.",
  "tika-s0201t3:273_1": "Mithunānaṁ vuttākārena sadisabhūtānaṁ ayanti mithuno, yathāvutto durācāro.",
  "tika-s0201t3:273_2": "Ārācārī methunāti etena –",
  "tika-s0201t3:273_3": "“idha brāhmaṇa, ekacco…pe…",
  "tika-s0201t3:273_4": "na heva kho mātugāmena saddhiṁ dvayaṁdvayasamāpattiṁ samāpajjati, apica kho mātugāmassa ucchādanaparimaddananhāpanasambāhanaṁ sādiyati, so tadassādeti, taṁ nikāmeti, tena ca vittiṁ āpajjatī”tiādinā vuttā sattavidhamethunasaṁyogāpi paṭivirati dassitāti daṭṭhabbaṁ.",
  "tika-s0201t3:274_0": "Saccena saccanti purimena vacīsaccena pacchimaṁ vacīsaccaṁ sandahati asaccena anantarikattā.",
  "tika-s0201t3:274_1": "Tenāha “yo hī”tiādi.",
  "tika-s0201t3:274_2": "Haliddirāgo viya na thirakato hotīti ettha kathāya anavaṭṭhitabhāvena haliddirāgasadisatā veditabbā, na puggalassa.",
  "tika-s0201t3:274_3": "Pāsāṇalekhā viyāti etthāpi eseva nayo.",
  "tika-s0201t3:274_4": "Saddhā ayati pavattati etthāti saddhāyo, saddhāyo eva saddhāyiko yathā “venayiko”ti, saddhāya vā ayitabbo saddhāyiko, saddheyyoti attho.",
  "tika-s0201t3:274_5": "Vattabbataṁ āpajjativisaṁvādanatoti adhippāyo.",
  "tika-s0201t3:275_0": "Anuppadātāti anubalappadātā, anuvattanavasena vā padātā.",
  "tika-s0201t3:275_1": "Kassa pana anuvattanaṁ padānañcāti?",
  "tika-s0201t3:275_2": "“Sahitāna”nti vuttattā sandhānassāti viññāyati.",
  "tika-s0201t3:275_3": "Tenāha “sandhānānuppadātā”ti.",
  "tika-s0201t3:275_4": "Yasmā pana anuvattanavasena sandhānassa padānaṁ ādhānaṁ, rakkhaṇaṁ vā daḷhīkaraṇaṁ hoti.",
  "tika-s0201t3:275_5": "Tena vuttaṁ “dve jane samagge disvā”tiādi.",
  "tika-s0201t3:275_6": "Āramanti etthāti ārāmo, ramitabbaṭṭhānaṁ.",
  "tika-s0201t3:275_7": "Yasmā pana ā-kārena vināpi ayamattho labbhati, tasmā vuttaṁ “samaggarāmotipi pāḷi, ayamevettha attho”ti.",
  "tika-s0201t3:276_0": "Etthāti –",
  "tika-s0201t3:277_0": "“Nelaṅgo setapacchādo, ekāro vattatī ratho;",
  "tika-s0201t3:278_0": "Anīghaṁ passa āyantaṁ, chinnasotaṁ abandhana”nti. –",
  "tika-s0201t3:279_0": "Imissā gāthāya.",
  "tika-s0201t3:279_1": "Sīlañhettha “nelaṅga”nti vuttaṁ.",
  "tika-s0201t3:279_2": "Tenevāha –",
  "tika-s0201t3:279_3": "citto gahapati, “nelaṅganti kho, bhante, sīlānametaṁ adhivacana”nti.",
  "tika-s0201t3:279_4": "Sukumārāti apharusatāya mudukā.",
  "tika-s0201t3:279_5": "Purassa esāti ettha pura-saddo tannivāsīvācako daṭṭhabbo “gāmo āgato”tiādīsu viya.",
  "tika-s0201t3:279_6": "Tenevāha “nagaravāsīna”nti.",
  "tika-s0201t3:279_7": "Manaṁ appāyati vaḍḍhetīti manāpā.",
  "tika-s0201t3:279_8": "Tena vuttaṁ “cittavuddhikarā”ti.",
  "tika-s0201t3:280_0": "Kālavādītiādi samphappalāpāpaṭiviratassa paṭipattidassanaṁ.",
  "tika-s0201t3:280_1": "Atthasaṁhitāpi hi vācā ayuttakālapayogena atthāvahā na siyāti anatthaviññāpanavācaṁ anulometi, tasmā samphappalāpaṁ pajahantena akālavāditā pariharitabbāti vuttaṁ “kālavādī”ti.",
  "tika-s0201t3:280_2": "Kāle vadantenapi ubhayānatthasādhanato abhūtaṁ parivajjetabbanti āha “bhūtavādī”ti.",
  "tika-s0201t3:280_3": "Bhūtañca vadantena yaṁ idhaloka-paraloka-hitasampādakaṁ, tadeva vattabbanti dassetuṁ “atthavādī”ti vuttaṁ.",
  "tika-s0201t3:280_4": "Atthaṁ vadantenapi lokiyadhammasannissitameva avatvā lokuttaradhammasannissitaṁ katvā vattabbanti dassanatthaṁ “dhammavādī”ti vuttaṁ.",
  "tika-s0201t3:280_5": "Yathā ca attho lokuttaradhammasannissito hoti, taṁdassanatthaṁ “vinayavādī”ti vuttaṁ.",
  "tika-s0201t3:280_6": "Pañcannañhi saṁvaravinayānaṁ, pañcannañca pahānavinayānaṁ vasena vuccamāno attho nibbānādhigamahetubhāvato lokuttaradhammasannissito hotīti.",
  "tika-s0201t3:280_7": "Evaṁ guṇavisesayuttova attho vuccamāno desanākosalle sati sobhati, kiccakaro ca hoti, na aññathāti dassetuṁ “nidhānavatiṁ vācaṁ bhāsitā”ti vuttaṁ.",
  "tika-s0201t3:280_8": "Idāni taṁ desanākosallaṁ vibhāvetuṁ “kālenā”tiādimāha.",
  "tika-s0201t3:280_9": "Pucchādivasena hi otiṇṇavācāvatthusmiṁ ekaṁsādibyākaraṇavibhāgaṁ sallakkhetvā ṭhapanāhetuudāharaṇaṁ saṁsandanādiṁ taṁtaṁkālānurūpaṁ vibhāventiyā parimitaparicchinnarūpāya vipulatara-gambhīrodāra-paramattha-vitthārasaṅgāhikāya kathāya ñāṇabalānurūpaṁ pare yāthāvato dhamme patiṭṭhāpento “desanākusalo”ti vuccatīti evamettha atthayojanā veditabbā.",
  "tika-s0201t3:281_0": "293.",
  "tika-s0201t3:281_1": "Evaṁ paṭipāṭiyā satta mūlasikkhāpadāni vibhāvetvā satipi abhijjhādipahānaindriyasaṁvarasatisampajaññajāgariyānuyogādike uttaradesanāyaṁ vibhāvetuṁ taṁ pariharitvā ācārasīlasseva vibhajanavasena pāḷi pavattāti tadatthaṁ vivarituṁ “bījagāmabhūtagāmasamārambhā”tiādi vuttaṁ.",
  "tika-s0201t3:281_2": "Tattha bījānaṁ gāmo samūho bījagāmo.",
  "tika-s0201t3:281_3": "Bhūtānaṁ jātānaṁ nibbattānaṁ rukkhagacchalatādīnaṁ samūho bhūtagāmo.",
  "tika-s0201t3:281_4": "Nanu ca rukkhādayo cittarahitatāya na jīvā, cittarahitatā ca paripphandābhāvato chinne viruhanato visadisajātikabhāvato catuyoniapariyāpannato ca veditabbā, vuḍḍhi pana pavāḷasilālavaṇānampi vijjatīti na tesaṁ jīvabhāve kāraṇaṁ, visayaggahaṇañca nesaṁ parikappanāmattaṁ supanaṁ viya ciñcādenaṁ, tathā dohaḷādayo, tattha kasmā bījagāmabhūtagāmasamārambhā paṭivirati icchitāti?",
  "tika-s0201t3:281_5": "Samaṇasāruppato tannivāsisattānurakkhaṇato ca.",
  "tika-s0201t3:281_6": "Tenevāha –",
  "tika-s0201t3:281_7": "“jīvasaññino hi moghapurisa manussā rukkhasmi”ntiādi.",
  "tika-s0201t3:282_0": "Mūlameva bījaṁ mūlabījaṁ, mūlabījaṁ etassātipi mūlabījaṁ.",
  "tika-s0201t3:282_1": "Sesesupi eseva nayo.",
  "tika-s0201t3:282_2": "Phaḷubījanti pabbabījaṁ.",
  "tika-s0201t3:282_3": "Paccayantarasamavāye sadisaphaluppattiyā visesakāraṇabhāvato viruhaṇasamatthe sāraphale niruḷho bījasaddo tadatthasaṁsiddhiyā mūlādīsupi kesuci pavattatīti mūlādito nivattanatthaṁ ekena bīja-saddena visesetvā vuttaṁ “bījabīja”nti “rūparūpaṁ, dukkhadukkha”nti ca yathā.",
  "tika-s0201t3:282_4": "Kasmā panettha bījagāmabhūtagāmaṁ uddharitvā bījagāmo eva niddiṭṭhoti?",
  "tika-s0201t3:282_5": "Na kho panetaṁ evaṁ daṭṭhabbaṁ, nanu avocumha –",
  "tika-s0201t3:282_6": "“mūlameva bījaṁ mūlabījaṁ, mūlabījaṁ etassātipi mūlabīja”nti.",
  "tika-s0201t3:282_7": "Tattha purimena bījagāmo niddiṭṭho, dutiyena bhūtagāmo, duvidhopesa mūlabījañca mūlabījañca mūlabījanti sāmaññaniddesena, ekasesanayena vā uddiṭṭhoti veditabbo.",
  "tika-s0201t3:282_8": "Tenevāha “pañcavidhassā”tiādi.",
  "tika-s0201t3:282_9": "Nīlatiṇarukkhādikassāti allatiṇassa ceva allarukkhādikassa ca.",
  "tika-s0201t3:282_10": "Ādi-saddena osadhigacchalatādīnaṁ saṅgaho.",
  "tika-s0201t3:283_0": "Ekaṁ bhattaṁ ekabhattaṁ, taṁ assa atthīti ekabhattiko.",
  "tika-s0201t3:283_1": "So pana rattibhojanenapi siyāti tannivattanatthaṁ āha “rattūparato”ti.",
  "tika-s0201t3:283_2": "Evampi aparaṇhabhojīpi siyā ekabhattikoti tannivattanatthaṁ “virato vikālabhojanā”ti vuttaṁ.",
  "tika-s0201t3:283_3": "Aruṇuggamanakālato paṭṭhāya yāva majjhanhikā ayaṁ buddhādīnaṁ ariyānaṁ āciṇṇasamāciṇṇo bhojanassa kālo nāma, tadañño vikālo.",
  "tika-s0201t3:283_4": "Aṭṭhakathāyaṁ pana dutiyapadena rattibhojanassa paṭikkhittattā “atikkante majjhanhike yāva sūriyatthaṅgamanā bhojanaṁ vikālabhojanaṁ nāmā”ti vuttaṁ.",
  "tika-s0201t3:284_0": "“Sabbapāpassa akaraṇa”ntiādinayappavattaṁ bhagavato sāsanaṁ accantarāguppattiyā naccādidassanaṁ na anulometīti āha “sāsanassa ananulomattā”ti.",
  "tika-s0201t3:284_1": "Attanā payojiyamānaṁ, parehi payojāpiyamānañca naccaṁ naccabhāvasāmaññena pāḷiyaṁ ekeneva nacca-saddena gahitaṁ, tathā gītavādita-saddena cāti āha “naccananaccāpanādivasenā”ti.",
  "tika-s0201t3:284_2": "Ādi-saddena gāyanagāyāpanavādanavādāpanāni saṅgayhanti.",
  "tika-s0201t3:284_3": "Dassanena cettha savanampi saṅgahitaṁ virūpekasesanayena.",
  "tika-s0201t3:284_4": "Yathāsakaṁ visayassa ālocanasabhāvatāya vā pañcannaṁ viññāṇānaṁ savanakiriyāyapi dassanasaṅkhepasabbhāvato “dassanā”icceva vuttaṁ.",
  "tika-s0201t3:284_5": "Tenāha “pañcahi viññāṇehi na kañci dhammaṁ paṭivijānāti aññatra abhinipātamattā”ti.",
  "tika-s0201t3:284_6": "Avisūkabhūtassa gītassa savanaṁ kadāci vaṭṭatīti āha “visūkabhūtā dassanā”ti.",
  "tika-s0201t3:284_7": "Tathā hi vuttaṁ paramatthajotikāyaṁ khuddakaṭṭhakathāyaṁ “dhammūpasaṁhitaṁ gītaṁ vaṭṭati, gītūpasaṁhito dhammo na vaṭṭatī”ti.",
  "tika-s0201t3:284_8": "Yaṁ kiñcīti ganthitaṁ vā aganthitaṁ vā yaṁ kiñci pupphaṁ.",
  "tika-s0201t3:284_9": "Gandhajātanti gandhajātikaṁ.",
  "tika-s0201t3:284_10": "Tassapi “yaṁ kiñcī”ti vacanato pisitassa apisitassapi yassa kassaci vilepanādi na vaṭṭatīti dasseti.",
  "tika-s0201t3:285_0": "Uccāti ucca-saddena samānatthaṁ ekaṁ saddantaraṁ.",
  "tika-s0201t3:285_1": "Seti etthāti sayanaṁ.",
  "tika-s0201t3:285_2": "Uccāsayanaṁ mahāsayanañca samaṇasārupparahitaṁ adhippetanti āha “pamāṇātikkantaṁ akappiyattharaṇa”nti.",
  "tika-s0201t3:285_3": "Āsanañcettha sayaneneva saṅgahitanti daṭṭhabbaṁ.",
  "tika-s0201t3:285_4": "Yasmā pana ādhāre paṭikkhitte tadādhārā kiriyā paṭikkhittāva hoti, tasmā “uccāsayanamahāsayanā”icceva vuttaṁ, atthato pana tadupabhogabhūtanisajjānipajjanehi virati dassitāti daṭṭhabbaṁ.",
  "tika-s0201t3:285_5": "Atha vā uccāsayanamahāsayanañca uccāsayanamahāsayanañca uccāsayanamahāsayananti etasmiṁ atthe ekasesena ayaṁ niddeso kato yathā “nāmarūpapaccayā saḷāyatana”nti, āsanakiriyāpubbakattā vā sayanakiriyāya sayanaggahaṇena āsanampi gahitanti veditabbaṁ.",
  "tika-s0201t3:286_0": "Dārumāsakoti ye vohāraṁ gacchantīti iti-saddena evaṁpakāre dasseti.",
  "tika-s0201t3:286_1": "Aññehi gāhāpane upanikkhittasādiyane ca paṭiggahaṇattho labbhatīti āha “neva naṁ uggaṇhāti, na uggaṇhāpeti, na upanikkhittaṁ sādiyatī”ti.",
  "tika-s0201t3:286_2": "Atha vā tividhaṁ paṭiggahaṇaṁ kāyena vācāya manasāti.",
  "tika-s0201t3:286_3": "Tattha kāyena paṭiggahaṇaṁ uggaṇhanaṁ, vācāya paṭiggahaṇaṁ uggahāpanaṁ, manasā paṭiggahaṇaṁ sādiyananti tividhampi paṭiggahaṇaṁ ekajjhaṁ gahetvā “paṭiggahaṇā”ti vuttanti āha “neva naṁ uggaṇhātī”tiādi.",
  "tika-s0201t3:286_4": "Esa nayo āmakadhaññapaṭiggahaṇātiādīsupi.",
  "tika-s0201t3:286_5": "Nīvārādiupadhaññassa sāliādimūladhaññantogadhattā vuttaṁ “sattavidhassā”ti.",
  "tika-s0201t3:286_6": "“Anujānāmi, bhikkhave, pañca vasāni bhesajjāni acchavasaṁ macchavasaṁ susukāvasaṁ sukaravasaṁ gadrabhavasa”nti vuttattā idaṁ odissa anuññātaṁ nāma, tassa pana “kāle paṭiggahita”nti vuttattā paṭiggahaṇaṁ vaṭṭati.",
  "tika-s0201t3:286_7": "Sati paccayeti āha “aññatra odissa anuññātā”ti.",
  "tika-s0201t3:287_0": "Sarūpena vañcanaṁ rūpakūṭaṁ, patirūpena vañcanāti attho.",
  "tika-s0201t3:287_1": "Aṅgena attano sarīrāvayavena vañcanaṁ aṅgakūṭaṁ.",
  "tika-s0201t3:287_2": "Gahaṇavasena vañcanaṁ gahaṇakūṭaṁ.",
  "tika-s0201t3:287_3": "Paṭicchannaṁ katvā vañcanaṁ paṭicchannakūṭaṁ.",
  "tika-s0201t3:287_4": "Akkamatīti nippīḷeti, pubbabhāge akkamatīti sambandho.",
  "tika-s0201t3:288_0": "Hadayanti nāḷiādīnaṁ mānabhājanānaṁ abbhantaraṁ.",
  "tika-s0201t3:288_1": "Tilādīnaṁ nāḷiādīhi minanakāle ussāpitasikhāyeva sikhā.",
  "tika-s0201t3:288_2": "Sikhābhedo tassāhāpanaṁ.",
  "tika-s0201t3:289_0": "Kecīti sārasamāsācariyā, uttaravihāravāsino ca.",
  "tika-s0201t3:289_1": "Vadhoti muṭṭhipahārakasātāḷanādīhi vihesanaṁ, vibādhananti attho.",
  "tika-s0201t3:289_2": "Viheṭhanatthopi hi vadha-saddo dissati “attānaṁvadhitvā vadhitvā rodatī”tiādīsu.",
  "tika-s0201t3:289_3": "Yathā hi apariggahabhāvasāmaññe satipi pabbajitehi appaṭiggahitabbavatthuvibhāgasandassanatthaṁ itthikumāridāsidāsādayo vibhāgena vuttā.",
  "tika-s0201t3:289_4": "Evaṁ parassa haraṇabhāvato adinnādānabhāvasāmaññe satipi tulākūṭādayo adinnādānavisesabhāvadassanatthaṁ vibhāgena vuttā, na evaṁ pāṇātipātapariyāyassa vadhassa puna gahaṇe payojanaṁ atthi, tattha sayaṁkāro, idha paraṁkāroti ca na sakkā vattuṁ “kāyavacīpayogasamuṭṭhāpikā cetanā chappayogā”ti vacanato.",
  "tika-s0201t3:289_5": "Tasmā yathāvutto evettha attho yutto.",
  "tika-s0201t3:289_6": "Aṭṭhakathāyaṁ pana “vadhoti māraṇa”nti vuttaṁ, tampi pothanameva sandhāyāti ca sakkā viññātuṁ māraṇa-saddassapi vihiṁsane dissanato.",
  "tika-s0201t3:290_0": "294.",
  "tika-s0201t3:290_1": "Cīvarapiṇḍapātānaṁ yathākkamaṁ kāyakucchipariharaṇamattajotanāyaṁ avisesato aṭṭhannaṁ parikkhārānaṁ antare tappayojanatā sambhavatīti dassento “te sabbepī”tiādimāha.",
  "tika-s0201t3:290_2": "Etepīti navaparikkhārikādayopi appicchāva santuṭṭhāva.",
  "tika-s0201t3:290_3": "Na hi tatthakena mahicchatā, asantuṭṭhitā vā hotīti.",
  "tika-s0201t3:291_0": "Catūsu disāsu sukhaṁ viharati, tato eva sukhavihāraṭṭhānabhūtā catasso disā assa santīti vā cātuddiso.",
  "tika-s0201t3:291_1": "Tattha cāyaṁ satte vā saṅkhāre vā bhayena na paṭihaññatīti appaṭigho.",
  "tika-s0201t3:291_2": "Dvādasavidhassa santosassa vasena santussanako santussamāno.",
  "tika-s0201t3:291_3": "Itarītarenāti uccāvacena.",
  "tika-s0201t3:291_4": "Parissayānaṁ bāhirānaṁ sīhabyagghādīnaṁ, abbhantarānañca kāmacchandādīnaṁ kāyacittupaddavānaṁ abhibhavanato parissayānaṁ sahitā.",
  "tika-s0201t3:291_5": "Thaddhabhāvakarabhayābhāvena acchambhī.",
  "tika-s0201t3:291_6": "Eko asahāyo.",
  "tika-s0201t3:291_7": "Tato eva khaggamigasiṅgasadisatāya khaggavisāṇakappo careyyāti attho.",
  "tika-s0201t3:292_0": "Chinnapakkho, asañjātapakkho vā sakuṇo gantuṁ na sakkotīti “pakkhī sakuṇo”ti pakkhi-saddena visesetvā sakuṇo pāḷiyaṁ vuttoti āha “pakkhayutto sakuṇo”ti.",
  "tika-s0201t3:292_1": "Yassa sannidhikāraparibhogo kiñci ṭhapetabbaṁ sāpekkhāya ṭhapanañca natthi, tādiso ayaṁ bhikkhūti dassento “ayaṁ panettha saṅkhepattho”tiādimāha.",
  "tika-s0201t3:292_2": "Ariyanti apenti tato dosā, tehi vā ārakāti ariyoti āha “ariyenāti niddosenā”ti.",
  "tika-s0201t3:292_3": "Ajjhattanti attani.",
  "tika-s0201t3:292_4": "Niddosasukhanti nirāmisasukhaṁ kilesavajjarahitattā.",
  "tika-s0201t3:293_0": "295.",
  "tika-s0201t3:293_1": "Yathāvutte sīlasaṁvare patiṭṭhitasseva indriyasaṁvaro icchitabbo tadadhiṭṭhānato, tassa ca paripālakabhāvatoti vuttaṁ “so iminā ariyena sīlakkhandhena samannāgato bhikkhū”ti.",
  "tika-s0201t3:293_2": "Sesapadesūti “na nimittaggāhī hotī”tiādīsu padesu.",
  "tika-s0201t3:293_3": "Yasmā visuddhimagge vuttaṁ, tasmā tassa līnatthappakāsiniyaṁ saṁvaṇṇanāyaṁ vuttanayeneva veditabbaṁ.",
  "tika-s0201t3:293_4": "Rūpādīsu nimittādiggāhaparivajjanalakkhaṇattā indriyasaṁvarassa kilesehi anavasittasukhatā avikiṇṇasukhatā cassa vuttā.",
  "tika-s0201t3:294_0": "296.Paccayasampattinti paccayapāripūriṁ.",
  "tika-s0201t3:294_1": "Ime cattāroti sīlasaṁvaro santoso indriyasaṁvaro satisampajaññanti ime cattāro araññavāsassa sambhārā.",
  "tika-s0201t3:294_2": "Tiracchānagatehi vattabbataṁ āpajjati isisiṅgassa pituādayo viya.",
  "tika-s0201t3:294_3": "Vanacarakehīti vanacarakamātugāmehi.",
  "tika-s0201t3:294_4": "Bheravasaddaṁ sāventi, tāvatā apalāyantānaṁ hatthehi sīsaṁ…pe… karonti.",
  "tika-s0201t3:294_5": "Paṇṇattivītikkamasaṅkhātaṁ kāḷakaṁ vā.",
  "tika-s0201t3:294_6": "Micchāvitakkasaṅkhātaṁ tilakaṁ vā.",
  "tika-s0201t3:294_7": "Tanti pītiṁ vibhūtabhāvena upaṭṭhānato khayato sammasanto.",
  "tika-s0201t3:295_0": "Vivittanti janavivittaṁ.",
  "tika-s0201t3:295_1": "Tenāha “suñña”nti.",
  "tika-s0201t3:295_2": "Sā ca vivittatā nissaddabhāvena lakkhitabbāti āha “appasaddaṁ appanigghosa”nti.",
  "tika-s0201t3:295_3": "Āvasathabhūtaṁ senāsanaṁ viharitabbaṭṭhena vihārasenāsanaṁ.",
  "tika-s0201t3:295_4": "Masārakādi mañcapīṭhaṁ tattha attharitabbaṁ bhisiupadhānañca mañcapīṭhasambandhito mañcapīṭhasenāsanaṁ.",
  "tika-s0201t3:295_5": "Cimilikādi bhūmiyaṁ santharitabbatāya santhatasenāsanaṁ.",
  "tika-s0201t3:295_6": "Rukkhamūlādi paṭikkamitabbaṭṭhānaṁ caṅkamanādīnaṁ okāsabhāvato okāsasenāsanaṁ.",
  "tika-s0201t3:296_0": "“Anucchavikaṁdassento”ti vatvā tameva anucchavikabhāvaṁ vibhāvetuṁ “tattha hī”tiādi vuttaṁ.",
  "tika-s0201t3:296_1": "Acchannanti iṭṭhakachadanādinā antamaso rukkhasākhāhipi na channaṁ.",
  "tika-s0201t3:297_0": "Bhattassapacchatoti bhattabhuñjanassa pacchato.",
  "tika-s0201t3:297_1": "Ūrubaddhāsananti ūrūnaṁ adhobandhanavasena nisajjaṁ.",
  "tika-s0201t3:297_2": "Heṭṭhimakāyassa anujukaṭṭhapanaṁ nisajjāvacaneneva bodhitanti.",
  "tika-s0201t3:297_3": "Ujuṁ kāyanti ettha kāya-saddo uparimakāyavisayoti āha “uparimaṁ sarīraṁ ujukaṁ ṭhapetvā”ti.",
  "tika-s0201t3:297_4": "Taṁ pana ujukaṭṭhapanaṁ sarūpato payojanato ca dassetuṁ “aṭṭhārasā”tiādi vuttaṁ.",
  "tika-s0201t3:297_5": "Na paṇamantīti na oṇamanti.",
  "tika-s0201t3:297_6": "Na paripatatīti na vigacchati, vīthiṁ na vilaṅgheti.",
  "tika-s0201t3:297_7": "Tato eva pubbenāparaṁ visesappattiyā kammaṭṭhānaṁ vuddhiṁ phātiṁ upagacchati.",
  "tika-s0201t3:297_8": "Mukhasamīpeti mukhassa samīpe nāsikagge vā uttaroṭṭhe vā.",
  "tika-s0201t3:297_9": "Idha pari-saddo abhi-saddena samānatthoti āha “kammaṭṭhānābhimukha”nti, bahiddhā puthuttārammaṇato nivāretvā kammaṭṭhānaṁyeva purakkhatvāti attho.",
  "tika-s0201t3:297_10": "Parīti pariggahaṭṭho “pariṇāyikā”tiādīsu viya.",
  "tika-s0201t3:297_11": "Niyyānaṭṭho paṭipakkhato niggamanaṭṭho, tasmā pariggahitaniyyānasatinti sabbathā gahitāsammosaṁ pariccattasammosaṁ satiṁ katvā, paramaṁ satinepakkaṁ upaṭṭhapetvāti attho.",
  "tika-s0201t3:298_0": "Vikkhambhanavasenāti ettha vikkhambhanaṁ anuppādanaṁ appavattanaṁ na paṭipakkhena suppahīnatā.",
  "tika-s0201t3:298_1": "Pahīnattāti ca pahīnasadisataṁ sandhāya vuttaṁ jhānassa anadhigatatā.",
  "tika-s0201t3:298_2": "Tathāpi nayidaṁ cakkhuviññāṇaṁ viya sabhāvato vigatābhijjhaṁ, atha kho bhāvanāvasena.",
  "tika-s0201t3:298_3": "Tenāha “na cakkhuviññāṇasadisenā”ti.",
  "tika-s0201t3:298_4": "Eseva nayoti yathā cakkhuviññāṇaṁ sabhāvena vigatābhijjhaṁ abyāpannañca, na bhāvanāya vikkhambhitattā, na evamidaṁ.",
  "tika-s0201t3:298_5": "Idaṁ pana cittaṁ bhāvanāya parisodhitattā abyāpannaṁ vigatathinamiddhaṁ anuddhataṁ nibbicikicchañcāti attho.",
  "tika-s0201t3:298_6": "Idaṁ ubhayanti satisampajaññamāha.",
  "tika-s0201t3:299_0": "297.Ucchinditvā pātentīti ettha ucchindanaṁ pātanañca tāsaṁ paññānaṁ anuppannānaṁ uppajjituṁ appadānameva.",
  "tika-s0201t3:299_1": "Iti mahaggatānuttarapaññānaṁ ekaccāya ca parittapaññāya anuppattihetubhūtā nīvaraṇā dhammā itarāya ca samatthataṁ vihanantiyevāti paññāya dubbalīkaraṇā vuttā.",
  "tika-s0201t3:299_2": "Idampi paṭhamajjhānaṁ veneyyasantāne patiṭṭhāpiyamānaṁ ñāṇaṁ pajjati etthāti ñāṇapadaṁ.",
  "tika-s0201t3:299_3": "Ñāṇaṁ vaḷañjeti etthāti ñāṇavaḷañjaṁ.",
  "tika-s0201t3:300_0": "299.Natāva niṭṭhaṁ gato bāhirakānaṁ ñāṇena akkantaṭṭhānānipi siyunti.",
  "tika-s0201t3:300_1": "Yadi evaṁ anaññasādhāraṇe maggañāṇapade kathaṁ na niṭṭhaṅgatoti āha “maggakkhaṇepī”tiādi.",
  "tika-s0201t3:300_2": "Tīsu ratanesu niṭṭhaṁ gato hotīti buddhasubuddhataṁ dhammasudhammataṁ saṅghasuppaṭipattitañca ārabbha ñāṇena niṭṭhaṁ nicchayaṁ upagato hoti.",
  "tika-s0201t3:300_3": "Kāmañcettha paṭhamamaggeneva sabbaso vicikicchāya pahīnattā sabbassapi ariyasāvakassa kaṅkhā vā vimati vā natthi, tattha pana yathā paññāvepullappattassa arahato savisaye ñāṇaṁ savisesaṁ ogāhati, na tathā anāgāmiādīnanti ratanattaye sātisayaṁ ñāṇanicchayagamanaṁ sandhāya “aggamaggavasena tatthaniṭṭhāgamanaṁ vutta”nti vuttaṁ.",
  "tika-s0201t3:300_4": "Yaṁ panettha avibhattaṁ, taṁ suviññeyyamevāti.",
  "tika-s0201t3:301_0": "Cūḷahatthipadopamasuttavaṇṇanāya līnatthappakāsanā samattā.",
  "tika-s0201t3:302_0": "8. Mahāhatthipadopamasuttavaṇṇanā",
  "tika-s0201t3:303_0": "300.Jaṅgalānanti ettha yo nipicchalena amuduko nirudakatāya thaddhalūkhabhūmippadeso, so “jaṅgalo”ti vuccati.",
  "tika-s0201t3:303_1": "Tabbahulatāya pana idha sabbo bhūmippadeso jaṅgalo, tasmiṁ jaṅgale jātā, bhavāti vā jaṅgalā, tesaṁ jaṅgalānaṁ.",
  "tika-s0201t3:303_2": "Evañhi nadīcarānampi hatthīnaṁ saṅgaho kato hoti.",
  "tika-s0201t3:303_3": "Samodhātabbānaṁ viya hi samodhāyakānampi jaṅgalaggahaṇena gahetabbato.",
  "tika-s0201t3:303_4": "Pathavītalacārīnanti iminā jalacārino na nivatteti adissamānapādattā.",
  "tika-s0201t3:303_5": "Pāṇānanti sādhāraṇavacanampi “padajātānī”ti saddantarasannidhānena visesaniviṭṭhameva hotīti āha “sapādakapāṇāna”nti.",
  "tika-s0201t3:303_6": "“Muttagata”ntiādīsu gata-saddo anatthantaro viya, jāta-saddo anatthantaroti āha “padajātānīti padānī”ti.",
  "tika-s0201t3:303_7": "Samodhānanti samavarodhaṁ, antogamaṁ vā.",
  "tika-s0201t3:303_8": "Mahantattenāti vipulabhāvena.",
  "tika-s0201t3:304_0": "Kusalā dhammāti anavajjasukhavipākā dhammā, na anavajjamattadhammā.",
  "tika-s0201t3:304_1": "Kusalattike āgatanayena hi idha kusalā dhammā gahetabbā, na bāhitikasutte āgatanayena.",
  "tika-s0201t3:304_2": "Catubbidho saṅgahoti kasmā vuttaṁ, nanu ekavidhovettha saṅgaho adhippetoti?",
  "tika-s0201t3:304_3": "Na, atthaṁ aggahetvā aniddhāritatthassa saddasseva gahitattā.",
  "tika-s0201t3:304_4": "Saṅgaha-saddo tāva attano atthavasena catubbidhoti ayañhettha attho.",
  "tika-s0201t3:304_5": "Atthopi vā aniddhāritaviseso sāmaññena gahetabbataṁ patto “saṅgahaṁ gacchatī”ti ettha saṅgaha-saddena vacanīyataṁ gatoti na koci doso, niddhārite visese tassa ekavidhatā siyā, na tato pubbeti.",
  "tika-s0201t3:304_6": "Sajātisaṅgahoti samānajātiyā, samānajātikānaṁ vā saṅgaho.",
  "tika-s0201t3:304_7": "Dhātukathāvaṇṇanāyaṁ pana “jātisaṅgaho”icceva vuttaṁ, taṁ jāti-saddassa sāpekkhasaddattā jātiyā saṅgahoti vutte attano jātiyāti viññāyati sambandhārahassa aññassa avuttattāti katvā vuttaṁ.",
  "tika-s0201t3:304_8": "Idha pana rūpakaṇḍavaṇṇanāyaṁ viya pākaṭaṁ katvā dassetuṁ “sajātisaṅgaho”icceva vuttaṁ.",
  "tika-s0201t3:304_9": "Sañjāyanti etthāti sañjāti, sañjātiyā saṅgaho sañjātisaṅgaho, sañjātidesavasena saṅgahoti attho.",
  "tika-s0201t3:304_10": "“Sabbe rathikā”ti vutte sabbe rathayodhā rathena yujjhanakiriyāya ekasaṅgahoti.",
  "tika-s0201t3:304_11": "“Sabbe dhanuggahā”ti vutte sabbe issāsā dhanunā vijjhanakiriyāya ekasaṅgahoti āha “evaṁ kiriyavasena saṅgaho”ti.",
  "tika-s0201t3:304_12": "Rūpakkhandhena saṅgahitanti rūpakkhandhena ekasaṅgahaṁ rūpakkhandhoteva gaṇitaṁ, gahaṇaṁ gatanti attho.",
  "tika-s0201t3:305_0": "Diyaḍḍhamevasaccaṁ bhajati maggasaccadukkhasaccekadesabhāvato.",
  "tika-s0201t3:305_1": "Saccekadesantogadhampi saccantogadhameva hotīti āha “saccānaṁ antogadhattā”ti.",
  "tika-s0201t3:305_2": "Idāni tamatthaṁ sāsanato ca lokato ca upamaṁ āha ritvā dīpetuṁ “yathā hī”tiādi vuttaṁ.",
  "tika-s0201t3:305_3": "Tattha sādhikamidaṁ, bhikkhave, diyaḍḍhasikkhāpadasatanti idaṁ yasmiṁ kāle taṁ suttaṁ desitaṁ, tadā paññattasikkhāpadavasena vuttaṁ, tato paraṁ pana sādhikāni dvesatāni sikkhāpadānīti.",
  "tika-s0201t3:305_4": "Sikkhānaṁ antogadhattā adhisīlasikkhāya.",
  "tika-s0201t3:305_5": "Ettha ca “sīlaṁ sikkhantopi tisso sikkhā sikkhatī”ti visamoyaṁ upaññāso.",
  "tika-s0201t3:305_6": "Tattha hi yo pahātabbaṁ pajahati, saṁvaritabbato saṁvaraṁ āpajjati, ayamassa adhisīlasikkhā.",
  "tika-s0201t3:305_7": "Yo tattha cetaso avikkhepo, ayamassa adhicittasikkhā.",
  "tika-s0201t3:305_8": "Yā tattha vīmaṁsā, ayamassa adhipaññāsikkhā.",
  "tika-s0201t3:305_9": "Iti so kulaputto sarūpato labbhamānā eva tisso sikkhā sikkhatīti dīpito, na sikkhānaṁ antogadhatāmattena.",
  "tika-s0201t3:305_10": "Tenāha aṭṭhakathāyaṁ “yo tathābhūtassa saṁvaro, ayamettha adhisīlasikkhā, yo tathābhūtassa samādhi, ayamettha adhicittasikkhā, yā tathābhūtassa paññā, ayaṁ adhipaññāsikkhā.",
  "tika-s0201t3:305_11": "Imā tisso sikkhā tasmiṁ ārammaṇe tāya satiyā tena manasikārena sikkhati āsevati bhāveti bahulīkarotī”ti.",
  "tika-s0201t3:305_12": "Idha pana saccānaṁ antogadhattā sacca-saddābhidheyyatāmattena catūsu saccesu gaṇanantogadhā hontīti?",
  "tika-s0201t3:305_13": "Na, tatthāpi hi nippariyāyato adhisīlasikkhāva labbhati, itarā pariyāyatoti katvā “sikkhānaṁ antogadhattā”ti vuttaṁ.",
  "tika-s0201t3:306_0": "Catūsu ariyasaccesu saṅgahaṁ gacchantīti ca tato amuccitvā tasseva antogadhataṁ sandhāya vuttaṁ.",
  "tika-s0201t3:306_1": "Evañca katvā “yathā ca ekassa hatthipadassā”tiādinā dassitā hatthipadopamā samatthitā daṭṭhabbā.",
  "tika-s0201t3:306_2": "Ekasmimpi dvīsupi tīsupi saccesu gaṇanaṁ gatā dhammāti idaṁ na kusalattikavaseneva veditabbaṁ, atha kho tikadukesu yathārahaṁ labbhamānapadavasena veditabbaṁ.",
  "tika-s0201t3:306_3": "Tattha ekasmiṁ sacce gaṇanaṁ gato dhammo asaṅkhatadhammo daṭṭhabbo, dvīsu saccesu gaṇanaṁ gatā kusalā dhammā, tathā akusalā dhammā, abyākatā ca dhammā, tīsu saccesu gaṇanaṁ gatā saṅkhatā dhammā, evaṁ aññesampi tikadukapadānaṁ vasena ayamattho yathārahaṁ vibhajitvā vattabbo.",
  "tika-s0201t3:306_4": "Tenāha “ekasmimpi…pe…",
  "tika-s0201t3:306_5": "gatāva hontī”ti.",
  "tika-s0201t3:306_6": "Ekadeso hi samudāyantogadhattā viseso viya sāmaññena samūhena saṅgahaṁ labhati.",
  "tika-s0201t3:306_7": "Tenāha “saccānaṁ antogadhattā”ti.",
  "tika-s0201t3:306_8": "Desanānukkamoti ariyasaccāni uddisitvā dukkhasaccaniddesavasena pañcannaṁ upādānakkhandhānaṁ vibhajanaṁ.",
  "tika-s0201t3:306_9": "Tattha ca rūpakkhandhaniddesavasenaādito ajjhattikāya pathavīdhātuyā vibhajananti.",
  "tika-s0201t3:306_10": "Ayaṁ imissā desanāya anukkamo.",
  "tika-s0201t3:307_0": "301.",
  "tika-s0201t3:307_1": "Taṁ panetaṁ upamāhi vibhāvetuṁ “yathā hī”tiādi vuttaṁ.",
  "tika-s0201t3:307_2": "Tattha sujātanti sundaraṁ, susaṇṭhitaṁ supariṇatañcāti adhippāyo.",
  "tika-s0201t3:307_3": "Pesiyoti vilīve.",
  "tika-s0201t3:307_4": "Mudubhāvato kucchibhāgaṁ ādāya.",
  "tika-s0201t3:307_5": "Itare ca cattāro koṭṭhāseti pañcadhā bhinnakoṭṭhāsesu itare ca cattāro koṭṭhāse.",
  "tika-s0201t3:307_6": "Itare ca tayo koṭṭhāsetiādito catudhā bhinnakoṭṭhāsesu itare ca tayo koṭṭhāse.",
  "tika-s0201t3:308_0": "Rājaputtūpamāyāti rañño jeṭṭhaputtaupamāya.",
  "tika-s0201t3:308_1": "Nti piḷandhanaṁ.",
  "tika-s0201t3:308_2": "Ure vāyāmajanitaariyajātiyā oraso.",
  "tika-s0201t3:308_3": "Mukhato jātoti mukhato niggatadhammadesanāya jāto, buddhānaṁ vā dhammakāyassa mukhabhūtaariyadhammato jāto.",
  "tika-s0201t3:308_4": "Tato eva dhammajo dhammanimmito.",
  "tika-s0201t3:308_5": "Satthu dhammadāyādasseva gahitattā dhammadāyādo.",
  "tika-s0201t3:308_6": "Tenāha “no āmisadāyādo”ti.",
  "tika-s0201t3:308_7": "Nti “bhagavato putto”tiādivacanaṁ.",
  "tika-s0201t3:308_8": "Mahāpaññatādiguṇehi sātisayaṁ anupubbabhāve ṭhitattā sammā yathābhūtaṁ vadamāno vattuṁ sakkonto vadeyya.",
  "tika-s0201t3:309_0": "Akutobhayaṁ nibbānaṁ nibbānagāminiñca.",
  "tika-s0201t3:309_1": "Rāgarajādīnaṁ vigamena vigatarajaṁ dhammaṁ desentaṁ sugataṁ sammāsambuddhaṁ bhikkhūnaṁ parosahassaṁ payirupāsatīti yojanā.",
  "tika-s0201t3:310_0": "“Sevetha bhajathā”ti vatvā tattha kāraṇamāha “paṇḍitā bhikkhū anuggāhakā”ti.",
  "tika-s0201t3:310_1": "Paṇḍitāpi samānā na appassutā, atha kho ovādānusāsanīhi anuggāhakāti purimā upamā therasseva vasena udāhaṭā, dutiyā pana bhagavato bhikkhusaṅghassapi vasena udāhaṭā.",
  "tika-s0201t3:311_0": "302.Ajjhattikāti sattasantānapariyāpannā.",
  "tika-s0201t3:311_1": "Ajjhattaṁ paccattanti padadvayenapi taṁtaṁpāṭipuggalikadhammā vuccantīti āha “ubhayampetaṁ niyakādhivacanamevā”ti.",
  "tika-s0201t3:311_2": "Sasantatipariyāpannatāya pana attāti gahetabbabhāvūpagamanavasena attānaṁ adhikicca uddissa pavattaṁ ajjhattaṁ, taṁtaṁsattasantānapariyāpannatāya paccattaṁ.",
  "tika-s0201t3:311_3": "Tenāha aṭṭhakathāyaṁ “attani pavattattā ajjhattaṁ, attānaṁ paṭicca paṭicca pavattattā paccatta”nti.",
  "tika-s0201t3:311_4": "Kakkhaḷanti kathinaṁ.",
  "tika-s0201t3:311_5": "Yasmā taṁ thaddhabhāvena sahajātānaṁ patiṭṭhā hoti, tasmā “thaddha”nti vuttaṁ.",
  "tika-s0201t3:311_6": "Kharigatanti kharasabhāvesu gataṁ tappariyāpannaṁ, kharasabhāvamevāti attho.",
  "tika-s0201t3:311_7": "Yasmā pana kharasabhāvaṁ pharusākārena upaṭṭhānato pharusākāraṁ hoti, tasmā vuttaṁ “pharusa”nti.",
  "tika-s0201t3:311_8": "Upādinnaṁ nāma sarīraṭṭhakaṁ.",
  "tika-s0201t3:311_9": "Tattha yaṁ kammasamuṭṭhānaṁ, taṁ nippariyāyato “upādinna”nti vuccati, itaraṁ anupādinnaṁ.",
  "tika-s0201t3:311_10": "Tadubhayampi idha taṇhādīhi ādinnagahitaparāmaṭṭhavasena upādinnamevāti dassetuṁ “sarīraṭṭhakañhī”tiādi vuttaṁ.",
  "tika-s0201t3:311_11": "Tattha ādinnanti abhiniviṭṭhaṁ.",
  "tika-s0201t3:311_12": "Mamanti gahitaṁ.",
  "tika-s0201t3:311_13": "Ahanti parāmaṭṭhaṁ.",
  "tika-s0201t3:311_14": "Dhātukammaṭṭhānikassāti catudhātuvavatthānavasena dhātukammaṭṭhānaṁ pariharantassa.",
  "tika-s0201t3:311_15": "Etthāti etasmiṁ dhātukammaṭṭhāne.",
  "tika-s0201t3:311_16": "Tīsu koṭṭhāsesūti tippakāresu koṭṭhāsesu.",
  "tika-s0201t3:311_17": "Na hi te tayo cattāro koṭṭhāsā.",
  "tika-s0201t3:312_0": "Vuttappakārāti “kesā lomā”tiādinā vuttappakārā.",
  "tika-s0201t3:312_1": "Nānāsabhāvatoti satipi kakkhaḷabhāvasāmaññe sasambhāravibhattito pana kesādisaṅghātagatanānāsabhāvato.",
  "tika-s0201t3:312_2": "Ālayoti apekkhā.",
  "tika-s0201t3:312_3": "Nikantīti nikāmanā.",
  "tika-s0201t3:312_4": "Patthanāti taṇhāpatthanā.",
  "tika-s0201t3:312_5": "Pariyuṭṭhānanti taṇhāpariyuṭṭhānaṁ.",
  "tika-s0201t3:312_6": "Gahaṇanti kāmupādānaṁ.",
  "tika-s0201t3:312_7": "Parāmāsoti parato āmasanā micchābhiniveso.",
  "tika-s0201t3:312_8": "Na balavā ālayādi.",
  "tika-s0201t3:312_9": "Yadi evaṁ kasmā vibhaṅge bāhirāpi pathavīdhātu vitthāreneva vibhattāti?",
  "tika-s0201t3:312_10": "Yathādhammadesanattā tattha vitthāreneva desanā pavattā, yathānulomadesanattā panettha vuttanayena desanā saṁkhittā.",
  "tika-s0201t3:313_0": "Yojetvā dassetīti ekajjhaṁ katvā dasseti.",
  "tika-s0201t3:313_1": "Sāti ajjhattikā pathavīdhātu.",
  "tika-s0201t3:313_2": "Sukhapariggaho hoti “na me so attā”ti.",
  "tika-s0201t3:313_3": "Siddhe hi anattalakkhaṇe dukkhalakkhaṇaṁ aniccalakkhaṇañca siddhameva hoti saṅkhatadhammesu tadavinābhāvatoti.",
  "tika-s0201t3:313_4": "Visūkāyatīti visūkaṁ virūpakiriyaṁ pavatteti.",
  "tika-s0201t3:313_5": "Sā pana atthato vipphandanamevāti āha “vipphandatī”ti.",
  "tika-s0201t3:313_6": "Assāti ajjhattikāya pathavīdhātuyā.",
  "tika-s0201t3:313_7": "Acetanābhāvo pākaṭo hoti dhātumattatāya dassanato.",
  "tika-s0201t3:313_8": "Taṁ ubhayampīti taṁ pathavīdhātudvayampi.",
  "tika-s0201t3:314_0": "Tato visesatarenāti tato bāhiramahāpathavito visesavantatarena, lahutarenāti attho.",
  "tika-s0201t3:314_1": "Kuppatīti luppati.",
  "tika-s0201t3:314_2": "Vilīyamānāti pakatiudake loṇaṁ viya vilayaṁ gacchantī.",
  "tika-s0201t3:314_3": "Udakānugatāti udakaṁ anugatā udakagatikā.",
  "tika-s0201t3:314_4": "Tenāha “udakameva hotī”ti.",
  "tika-s0201t3:314_5": "Abhāvo eva abhāvatā, na bhavatīti vā abhāvo, tathāsabhāvo dhammo.",
  "tika-s0201t3:314_6": "Tassa bhāvo abhāvatā.",
  "tika-s0201t3:314_7": "Vayo vināso dhammo sabhāvo etassāti vayadhammo, tassa bhāvo vayadhammatā, atthato khayo eva.",
  "tika-s0201t3:314_8": "Sesapadesupi eseva nayo.",
  "tika-s0201t3:314_9": "Tenāha “sabbehipi imehi padehi aniccalakkhaṇameva vutta”nti.",
  "tika-s0201t3:314_10": "Viddhaṁsanabhāvassa pana paveditabbattā kāmaṁ aniccalakkhaṇameva vuttaṁ sarūpato, itarānipi atthato vuttānevāti dassento āha “yaṁ panā”tiādi.",
  "tika-s0201t3:315_0": "Mattaṁ khaṇamattaṁ tiṭṭhatīti mattaṭṭho, appamattaṭṭho mattaṭṭhako, atiittarakhaṇikoti attho.",
  "tika-s0201t3:315_1": "Tenāha “parittaṭṭhitikassā”ti.",
  "tika-s0201t3:315_2": "Ṭhitiparittatāyāti ekacittapavattimattatāṭhānalakkhaṇassa itarabhāvena.",
  "tika-s0201t3:315_3": "Ekassa cittassa pavattikkhaṇamatteneva hi sattānaṁ paramatthato jīvanakkhaṇo paricchinno.",
  "tika-s0201t3:315_4": "Tenāha “ayaṁ hī”tiādi.",
  "tika-s0201t3:316_0": "Jīvitanti jīvitindriyaṁ.",
  "tika-s0201t3:316_1": "Sukhadukkhāti sukhadukkhā vedanā.",
  "tika-s0201t3:316_2": "Upekkhāpi hi sukhadukkhāsveva antogadhā iṭṭhāniṭṭhabhāvato.",
  "tika-s0201t3:316_3": "Attabhāvoti jīvitavedanāviññāṇāni ṭhapetvā avasiṭṭhadhammā vuttā.",
  "tika-s0201t3:316_4": "Kevalāti attaniccabhāvena avomissā.",
  "tika-s0201t3:316_5": "Ekacittasamāyuttāti ekena cittena sahitā ekacittakkhaṇikā.",
  "tika-s0201t3:316_6": "Lahuso vattate khaṇoti tāya eva ekakkhaṇikatāya lahuko atiittaro jīvitādīnaṁ khaṇo vattati vītivattatīti attho.",
  "tika-s0201t3:316_7": "Idanti gāthāvacanaṁ.",
  "tika-s0201t3:317_0": "Yasmā sattānaṁ jīvitaṁ assāsapassāsānaṁ aparāparasañcaraṇaṁ labhamānameva pavattati, na alabhamānaṁ, tasmā assāsapassāsūpanibaddhaṁ.",
  "tika-s0201t3:317_1": "Tathā mahābhūtānaṁ samavuttitaṁ labhamānameva pavattati.",
  "tika-s0201t3:317_2": "Pathavīdhātuyā hi āpodhātuādīnaṁ vā aññatarapakopena balasampannopi puriso patthaddhakāyo vā, atisārādivasena kilinnapūtikāyo vā, mahāḍāhapareto vā, sañchijjamānasandhibandhano vā hutvā jīvitakkhayaṁ pāpuṇāti.",
  "tika-s0201t3:317_3": "Kabaḷīkārāhārānaṁ yuttakāle labhantasseva jīvitaṁ pavattati, alabhantassa parikkhayaṁ gacchati, viññāṇe pavattamāneyeva ca jīvitaṁ pavattati, na tasmiṁ appavattamāne.",
  "tika-s0201t3:317_4": "Jīvitanti ettha iti-saddena iriyāpathūpanibaddhatāsītuṇhūpanibaddhatādīnaṁ saṅgaho.",
  "tika-s0201t3:317_5": "Catunnañhi iriyāpathānaṁ samavuttitaṁ labhamānameva jīvitaṁ pavattati, aññatarassa pana adhimattatāya āyusaṅkhārā upacchijjanti, sītuṇhānampi samavuttitaṁ labhamānameva pavattati, atisītena pana atiuṇhena vā abhibhūtassa vipajjatīti.",
  "tika-s0201t3:318_0": "Taṇhupādinnassāti iminā hi paccayuppannatākittanena sarasapabhaṅgutaṁyeva vibhāveti.",
  "tika-s0201t3:318_1": "Dukkhānupassanāya taṇhāggāhassa aniccānupassanāya mānaggāhassa anattānupassanāya diṭṭhiggāhassa ujuvipaccanīkabhāvato ekaṁseneva tīhi anupassanāhi gāhāpi vigacchantīti āha “noteva hotī”ti.",
  "tika-s0201t3:318_2": "Ekaṁyeva āgataṁ bāhirāya pathavīdhātuyā antaradhānadassanapavattajotanāya.",
  "tika-s0201t3:319_0": "Pariggahanti dhātupariggahaṇaṁ.",
  "tika-s0201t3:319_1": "Paṭṭhapentoti ārabhanto desento.",
  "tika-s0201t3:319_2": "Sotadvāre balaṁ dassetīti yojanā.",
  "tika-s0201t3:319_3": "Kammaṭṭhānikassa baladassanāpadesena kammaṭṭhānassa ānubhāvaṁ dasseti.",
  "tika-s0201t3:319_4": "Vācāya ghaṭṭanameva vuttaṁ sotadvāre baladassanabhāvato.",
  "tika-s0201t3:319_5": "Balanti ca bāhirāya viya ajjhattikāyapi pathavīdhātuyā acetanābhāvadassanena rukkhassa viya akkosantepi paharantepi nibbikāratā.",
  "tika-s0201t3:319_6": "Sampativattamānuppannabhāvenāti tadā paccuppannabhāvena.",
  "tika-s0201t3:319_7": "Samudācāruppannabhāvenāti āpāthagate tasmiṁ aniṭṭhe saddārammaṇe ārammaṇakaraṇasaṅkhātauppattivasena sotadvāre javanavedanā dukkhāti vacanato.",
  "tika-s0201t3:319_8": "Tathā hi “upanissayavasenā”ti vuttaṁ.",
  "tika-s0201t3:319_9": "Vedanādayopīti “vedanā aniccā”ti ettha vuttavedanā ceva saññādayo ca.",
  "tika-s0201t3:319_10": "Te hi phassena samānabhūmikā na pubbe vuttavedanā.",
  "tika-s0201t3:319_11": "Dhātusaṅkhātameva ārammaṇanti yathāpariggahitaṁ pathavīdhātusaṅkhātameva visayaṁ.",
  "tika-s0201t3:319_12": "Pakkhandatīti vipassanācittaṁ aniccantipi dukkhantipi anattātipi sammasanavasena anupavisati.",
  "tika-s0201t3:319_13": "Etena bahiddhāvikkhepābhāvamāha, pasīdatīti pana iminā kammaṭṭhānassa vīthipaṭipannataṁ.",
  "tika-s0201t3:319_14": "Santiṭṭhatīti iminā uparūpari visesāvahabhāvena avatthānaṁ paṭipakkhābhibhavena niccalabhāvato.",
  "tika-s0201t3:319_15": "Vimuccatīti iminā taṇhāmānadiṭṭhiggāhato visesena muccanaṁ.",
  "tika-s0201t3:319_16": "Aṭṭhakathāyaṁ pana samuṭṭhānavasena attho vutto “adhimokkhaṁ labhatī”ti.",
  "tika-s0201t3:319_17": "Sotadvāramhi ārammaṇe āpāthagateti idaṁ mūlapariññāya mūladassanaṁ.",
  "tika-s0201t3:319_18": "Sotadvārehi āvajjanavoṭṭhabbanānaṁ ayoniso āvajjayato voṭṭhabbanavasena iṭṭhe ārammaṇe lobho, aniṭṭhe ca paṭigho uppajjati, manodvāre pana “itthī, puriso”ti rajjanādi hoti, tassa pañcadvārajavanaṁ mūlaṁ, sabbaṁ vā bhavaṅgādi.",
  "tika-s0201t3:319_19": "Evaṁ manodvārajavanassa mūlavasena pariññā.",
  "tika-s0201t3:319_20": "Āgantukatāvakālikapariññā pana pañcadvārajavanasseva apubbabhāvavasena itarabhāvavasena ca veditabbā.",
  "tika-s0201t3:319_21": "Ayamettha saṅkhepo, vitthāro pana satipaṭṭhānasaṁvaṇṇanāyaṁ vutto eva.",
  "tika-s0201t3:320_0": "Yāthāvato dhātūnaṁ pariggaṇhanavasena katapariggahassapi anādikālabhāvanāvasena ayoniso āvajjanaṁ sacepi uppajjati.",
  "tika-s0201t3:320_1": "Voṭṭhabbanaṁ patvāti voṭṭhabbanakiccataṁ patvā.",
  "tika-s0201t3:320_2": "Ekaṁ dve vāre āsevanaṁ labhitvā, na āsevanapaccayaṁ.",
  "tika-s0201t3:320_3": "Na hi upekkhāsahagatāhetukacittaṁ āsevanapaccayabhūtaṁ atthi.",
  "tika-s0201t3:320_4": "Yadi siyā, paṭṭhāne kusalattike paṭiccavārādīsu “na maggapaccayā āsevane dve, āsevanapaccayā na magge dve”ti ca vattabbaṁ siyā, “na maggapaccayā āsevane ekaṁ, āsevanapaccayā na magge eka”nti ca pana vuttaṁ.",
  "tika-s0201t3:320_5": "Ekaṁ dve vāreti ettha ca ekaggahaṇaṁ vacanasiliṭṭhatāya vasena vuttaṁ.",
  "tika-s0201t3:320_6": "Na hi dutiye moghavāre ekavārameva voṭṭhabbanaṁ pavattati.",
  "tika-s0201t3:320_7": "Dvikkhattuṁ vā tassa pavattiṁ sandhāya ekavāraggahaṇaṁ, tikkhattuṁ pavattiṁ sandhāya dvevāraggahaṇaṁ.",
  "tika-s0201t3:320_8": "Tattha dutiyaṁ tatiyañca pavattamānaṁ laddhāsevanaṁ viya hoti.",
  "tika-s0201t3:320_9": "Yasmā pana “voṭṭhabbanaṁ patvā ekaṁ dve vāreāsevanaṁ labhitvā cittaṁ bhavaṅgameva otaratī”ti idaṁ dutiyamoghavāravasena vuttaṁ bhaveyya.",
  "tika-s0201t3:320_10": "So ca ārammaṇadubbalatāya eva hotīti abhidhammaṭṭhakathāyaṁ niyamito.",
  "tika-s0201t3:320_11": "Idha pana tikkhānupassanānubhāvena akusaluppattiyā asambhavavasena ayonisova āvajjato ayoniso vavatthānaṁ siyā, na yoniso, tasmiñca pavatte mahati atimahati vā ārammaṇe javanaṁ na uppajjeyyāti ayamattho vicāretvā gahetabbo.",
  "tika-s0201t3:321_0": "Etasseva vā satipi duvidhatāparikappane so ca yadi anulome vedanāttike paṭiccavārādīsu “āsevanapaccayā na magge dve, na maggapaccayā āsevane dve”ti ca vuttaṁ siyā, (labbheyya), na ca vuttaṁ.",
  "tika-s0201t3:321_1": "Yadi pana voṭṭhabbanampi āsevanapaccayo siyā, kusalākusalānampi siyā.",
  "tika-s0201t3:321_2": "Na hi āsevanapaccayaṁ laddhuṁ yuttassa āsevanapaccayatāpi dhammo āsevanapaccayo hotīti avutto atthi, voṭṭhabbanassa pana kusalākusalānaṁ āsevanapaccayabhāvo avutto –",
  "tika-s0201t3:321_3": "“kusalaṁ dhammaṁ paṭicca kusalo dhammo uppajjati nāsevanapaccayā.",
  "tika-s0201t3:321_4": "Akusalaṁ…pe…",
  "tika-s0201t3:321_5": "nāsevanapaccayā”ti vacanato paṭikkhitto ca.",
  "tika-s0201t3:321_6": "Athāpi siyā asamānavedanānaṁ vaseneva vuttanti ca, evamapi yathā –",
  "tika-s0201t3:321_7": "“āvajjanā kusalānaṁ khandhānaṁ akusalānaṁ khandhānaṁ anantarapaccayena paccayo”ti vuttaṁ, evaṁ “āsevanapaccayena paccayo”tipi vattabbaṁ siyā.",
  "tika-s0201t3:321_8": "Taṁ jātibhedā na vuttanti ce?",
  "tika-s0201t3:321_9": "Bhūmibhinnassa kāmāvacarassa rūpāvacarādīnaṁ āsevanapaccayabhāvo viya jātibhinnassapi bhaveyyāti vattabbo eva siyā, abhinnajātikassa ca vasena yathā –",
  "tika-s0201t3:321_10": "“āvajjanā sahetukānaṁ khandhānaṁ anantarapaccayena paccayo”ti vuttaṁ, evaṁ “āsevanapaccayena paccayo”tipi vattabbaṁ siyā, na ca vuttaṁ.",
  "tika-s0201t3:321_11": "Tasmā vedanāttikepi “āsevanapaccayā na magge ekaṁ, na maggapaccayā āsevane eka”nti evaṁ gaṇanāya niddhāriyamānāya voṭṭhabbanassa āsevanapaccayattassa abhāvā ayaṁ moghavāro upaparikkhitvā gahetabbo.",
  "tika-s0201t3:322_0": "Voṭṭhabbanaṁ pana vīthivipākasantatiyā āvaṭṭanato āvajjanā, tato visadisassa javanassa karaṇato manasikāroti ca vattabbataṁ labheyya, evañca katvā paṭṭhāne “voṭṭhabbanaṁ kusalānaṁ khandhānaṁ anantarapaccayena paccayo”tiādi na vuttaṁ, “āvajjanā”icceva vuttaṁ, tampi voṭṭhabbanato paraṁ catunnaṁ pañcannaṁ vā javanānaṁ ārammaṇapurejātaṁ bhavituṁ asakkontaṁ rūpādiṁ ārabbha pavattamānaṁ voṭṭhabbanaṁ javanaṭṭhāne ṭhatvā bhavaṅgaṁ otarati.",
  "tika-s0201t3:322_1": "Javanaṭṭhāne ṭhatvāti ca javanassa uppajjanaṭṭhāne dvikkhattuṁ pavattitvāti attho, na javanabhāvenāti.",
  "tika-s0201t3:322_2": "Āsevanaṁ labhitvāti cettha āsevanaṁ viya āsevananti vuttovāyamattho.",
  "tika-s0201t3:322_3": "Vipphārikattā cassa dvikkhattuṁ vā tikkhattuṁ vā pavattiyeva cettha āsevanasadisatā.",
  "tika-s0201t3:322_4": "Vipphārikatāya hi viññattisamuṭṭhāpakatā cassa vuccati.",
  "tika-s0201t3:322_5": "Vipphārikampi javanaṁ viya anekakkhattuṁ appavattiyā asuppatiṭṭhitatāya ca na nippariyāyato āsevanabhāvena vattatīti na imassa āsevanatthaṁ vuttaṁ.",
  "tika-s0201t3:322_6": "Aṭṭhakathāyaṁ pana phalacittesu maggapariyāyo viya pariyāyavasena vuttaṁ.",
  "tika-s0201t3:323_0": "Ayanti “sacepī”tiādinā vutto ekavārampi rāgādīnaṁ anuppādanavasena vipassanāya kammaṁ karonto yogāvacaro.",
  "tika-s0201t3:323_1": "Koṭippattoti matthakaṁ patto.",
  "tika-s0201t3:323_2": "Paṭipakkhehi anabhibhūtattā visadavipassanāñāṇatāya tikkhavipassako.",
  "tika-s0201t3:323_3": "Ārammaṇaṁ pariggahitameva hoti “evaṁ me javanaṁ javita”nti sārammaṇassa javanassa hutvā abhāvavavatthāpanassa kammaṭṭhānabhāvato, tathā āvajjanavasena vā taṁ ārammaṇaṁ vissajjetvā tāvadeva mūlakammaṭṭhānabhūtaṁ ārammaṇaṁ pariggahitameva hoti.",
  "tika-s0201t3:323_4": "Dutiyassa pana vasenāti “aparassa rāgādivasena ekavāraṁ javanaṁ javatī”tiādinā vuttassa nātitikkhavipassakassa vasena “tassa dhātārammaṇameva cittaṁ pakkhandatī”tiādinā imasmiṁ sutte āgatattā.",
  "tika-s0201t3:323_5": "“Tamenaṁ upadhipahānāya paṭipannaṁ upadhipaṭinissaggāya kadāci karahaci satisammosā upadhipaṭisaṁyuttā sarasaṅkappā samudācaranti.",
  "tika-s0201t3:323_6": "Dandho udāyi satuppādo, atha kho naṁ khippameva pajahati vinodeti byantīkaroti anabhāvaṁ gametī”ti laṭukikopame.",
  "tika-s0201t3:323_7": "Tassa hi aṭṭhakathāyaṁ “sotāpannādayo tāva pajahantu, puthujjano kathaṁ pajahatī”ti codanaṁ paṭṭhapetvā “āraddhavipassako hi satisammosena sahasā kilese uppanne ‘mādisassa nāma bhikkhuno kileso uppanno’ti saṁvegaṁ katvā vīriyaṁ paggayha vipassanaṁ vaḍḍhetvā maggena kilese samugghāteti, iti so pajahati nāmā”ti attho vutto.",
  "tika-s0201t3:323_8": "Tena vuttaṁ –",
  "tika-s0201t3:323_9": "“tassa dhātārammaṇameva cittaṁ pakkhandatītiādinā imasmiṁ sutte āgatattā”tiādi.",
  "tika-s0201t3:323_10": "Indriyabhāvane ca majjhimassa vasena ayamattho veditabbo.",
  "tika-s0201t3:324_0": "Pariggahavasenāti dhātupariggahavasena.",
  "tika-s0201t3:324_1": "Mammacchedanādivasena pavattaakkosanādiṁ aniṭṭhaṁ ārammaṇaṁ patvā sotadvāre kilamati puggalo, tathā pothanapaharaṇādikaṁ aniṭṭhaṁ ārammaṇaṁ patvā kāyadvāre kilamati.",
  "tika-s0201t3:325_0": "Samudācarantīti sabbaso uddhaṁ ācaranti.",
  "tika-s0201t3:325_1": "Tayidaṁ amanāpehi samudācaraṇaṁ nāma pothanapaharaṇādivasena upakkamanamevāti āha “upakkamantī”ti, bādhantīti attho.",
  "tika-s0201t3:325_2": "Tathāsabhāvoti yathā pāṇippahārādīhi ghaṭṭitamatto vikāraṁ āpajjati, tathāsabhāvo.",
  "tika-s0201t3:325_3": "“Ubhatodaṇḍakena cepi, bhikkhave, kakacenā”tiādinā ovādadānaṁ nāma anaññasādhāraṇaṁ buddhānaṁyeva āveṇikanti āha “vuttaṁ kho panetaṁ bhagavatāti anussarantopi…pe…",
  "tika-s0201t3:325_4": "kakacūpamovādaṁ anussarantopī”ti vuttaṁ.",
  "tika-s0201t3:325_5": "Tassapi pariyattidhammabhāvatoti keci.",
  "tika-s0201t3:325_6": "Yaṁ pana kakacokantakesupi manussesu appadussanaṁ nibbikāraṁ, taṁ satthusāsanaṁ anussarantopi sammāpaṭipattilakkhaṇaṁ dhammaṁ anussaratiyevāti evaṁ vā ettha attho veditabbo.",
  "tika-s0201t3:325_7": "Bhikkhuno guṇanti ariyadhammādhigamanasiddhaṁ guṇamāha.",
  "tika-s0201t3:325_8": "So ca sabbesampi ariyānaṁ guṇoti taṁ anussarantopi saṅghaṁ anussarati evāti vuttaṁ.",
  "tika-s0201t3:326_0": "Vipassanupekkhā adhippetā, tasmā upekkhā kusalanissitā na saṇṭhātīti vipassanāvasena sabbasmimpi saṅkhāragate ajjhupekkhanaṁ na labhatīti attho.",
  "tika-s0201t3:326_1": "Chaḷaṅgupekkhāti chaḷaṅgupekkhā viya chaḷaṅgupekkhā iṭṭhāniṭṭhesu nibbikāratāsāmaññena.",
  "tika-s0201t3:326_2": "Tenāha “sā panesā”tiādi.",
  "tika-s0201t3:326_3": "Chaḷaṅgupekkhāṭhāne ṭhapeti “lābhā vata me, suladdhaṁ vata me”tiādinā attamanataṁ āpajjanto.",
  "tika-s0201t3:327_0": "303.Āpogatanti ābandhanavasena āpo, tadeva āposabhāvaṁ gatattā āpogataṁ, sabhāveneva āpobhāvaṁ vā pattanti attho.",
  "tika-s0201t3:327_1": "Yasmā pana so āpobhāvasaṅkhāto allayūsabhāvo sasambhārapathavīsasambhāraudakādigate sabbasmimpi āpasmiṁ vijjati, tasmā vuttaṁ “sabbaāpesu gataṁ allayūsabhāvalakkhaṇa”nti, dravabhāvalakkhaṇanti attho.",
  "tika-s0201t3:327_2": "“Pakuppatī”ti pākatikapakopaṁ sandhāyāha “oghavasena vaḍḍhatī”ti.",
  "tika-s0201t3:327_3": "Tenāha “ayamassa pākatiko pakopo”ti.",
  "tika-s0201t3:327_4": "Itaraṁ pana dassetuṁ “āposaṁvaṭṭakāle panā”tiādi vuttaṁ.",
  "tika-s0201t3:327_5": "Ogacchantīti ettha ogamananti pariyādānaṁ adhippetaṁ, na adhogamanamattanti āha “uddhane…pe…",
  "tika-s0201t3:327_6": "pāpuṇantī”ti.",
  "tika-s0201t3:328_0": "304.Sabbatejesu gatanti indhanādivasena anekabhedesu sabbesu tejokoṭṭhāsesu gataṁ pavattaṁ.",
  "tika-s0201t3:328_1": "Yathā pīti eva pītigataṁ, evaṁ tejo eva tejogataṁ, tejanavasena pavattimattanti attho.",
  "tika-s0201t3:328_2": "Evaṁ āpogataṁ, vāyogatañca veditabbanti āha “purime”tiādi.",
  "tika-s0201t3:328_3": "Ekāhikajarādibhāvenāti ekāhikādijarābhedena.",
  "tika-s0201t3:328_4": "Usumajātoti usmābhibhūto.",
  "tika-s0201t3:328_5": "Jīratīti jiṇṇo hoti.",
  "tika-s0201t3:328_6": "Tejodhātuvasena labbhamānā imasmiṁ kāye jarāpavatti pākaṭajarāvasena veditabbāti dassetuṁ “indriyavekallatta”ntiādi vuttaṁ.",
  "tika-s0201t3:328_7": "Valipalitādibhāvanti valitapalitabhāvaṁ, aṅgapaccaṅgānaṁ sithilabhāvañca.",
  "tika-s0201t3:328_8": "Kuppitenāti khubhitena.",
  "tika-s0201t3:328_9": "Satakkhattuṁ tāpetvā tāpetvā sītūdake pakkhipitvā uddhaṭasappi satadhotasappīti vadanti.",
  "tika-s0201t3:328_10": "Sarīre pakatiusumaṁ atikkamitvā uṇhabhāvo santāpo, sarīrassa dahanavasena pavatto mahādāho paridāhoti ayameva tesaṁ viseso.",
  "tika-s0201t3:328_11": "Asitanti suttaṁ.",
  "tika-s0201t3:328_12": "Khāyitanti khāditaṁ.",
  "tika-s0201t3:328_13": "Sāyitanti assāditaṁ.",
  "tika-s0201t3:328_14": "Sammā paripākaṁ gacchatīti samavepākiniyā gahaṇiyā vasena vuttaṁ.",
  "tika-s0201t3:328_15": "Asammāparipākopi visamapākiniyā gahaṇiyā vasena veditabbo.",
  "tika-s0201t3:328_16": "Rasādibhāvenāti rasarudhiramaṁsamedanhāruaṭṭhiaṭṭhimiñjasukkabhāvena.",
  "tika-s0201t3:328_17": "Vivekanti puthubhāvaṁ aññamaññaṁ visadisabhāvaṁ.",
  "tika-s0201t3:328_18": "Asitādibhedassa āhārassa pariṇāme raso hoti, taṁ paṭicca rasadhātu uppajjatīti attho.",
  "tika-s0201t3:328_19": "Evaṁ rasassa pariṇāme “rudhira”ntiādinā sabbaṁ netabbaṁ.",
  "tika-s0201t3:329_0": "Haritantanti haritameva, anta-saddena padavaḍḍhanaṁ kataṁ yathā “vanantaṁ suttanta”nti.",
  "tika-s0201t3:329_1": "Cammanillekhanaṁ cammaṁ likhitvā chaḍḍitakasaṭaṁ.",
  "tika-s0201t3:330_0": "305.Uggārahikkārādīti ettha ādi-saddena uddekakhīpanādipavattakavātānaṁ saṅgaho daṭṭhabbo.",
  "tika-s0201t3:330_1": "Uccārapassāvādīti ādi-saddena pittasemhalasikādinīharaṇavātassa ceva usumavātassa ca saṅgaho veditabbo.",
  "tika-s0201t3:330_2": "Yadipi kucchi-saddo udarapariyāyo, koṭṭha-saddena pana abbhantarassa vuccamānattā tadavasiṭṭho udarapadeso idha kucchi-saddena vuccatīti āha “kucchisayā vātāti antānaṁ bahivātā”ti.",
  "tika-s0201t3:330_3": "Samiñjanapasāraṇādīnīti ādi-saddena ālokanavilokanauddharaṇādikā sabbā kāyikakiriyā saṅgahitā.",
  "tika-s0201t3:330_4": "Avasavati udakaṁ etasmāti ossavanaṁ, chadananto.",
  "tika-s0201t3:330_5": "Idhāti imasmiṁ ṭhāne.",
  "tika-s0201t3:331_0": "306.Nissattabhāvanti anattakataṁ.",
  "tika-s0201t3:331_1": "Yathādassitā hi catasso dhātuyo anattaniyaṁ kevalaṁ dhātumattā nissattanijjīvāti imamatthaṁ dasseti.",
  "tika-s0201t3:331_2": "Parivāritoti parivāritabhāvena ṭhito parivuto.",
  "tika-s0201t3:331_3": "Tenāha “etānī”tiādi, kaṭṭhādīni sannivesavisesavasena ṭhapitānīti adhippāyo.",
  "tika-s0201t3:331_4": "Aññathā agārasamaññāya bhāvato.",
  "tika-s0201t3:331_5": "Tenāha “kaṭṭhādīsu panā”tiādi.",
  "tika-s0201t3:331_6": "Yadatthaṁ pāḷiyaṁ “seyyathāpi, āvuso”tiādi āraddhaṁ, tamatthaṁ pākaṭaṁ katvā dassetuṁ “yathā kaṭṭhādīnī”tiādi vuttaṁ.",
  "tika-s0201t3:332_0": "Kāmaṁ heṭṭhā “mattaṭṭhakassa kāyassā”tiādinā avibhāgena ekadesena ca upādārūpampi kathitaṁ, tathā vedanādayo khandhabhāvena pariggahetvā na kathitā, tathā taṇhāpi samudayasaccabhāvena.",
  "tika-s0201t3:332_1": "Itarāni pana saccāni sabbena sabbaṁ na kathitāni.",
  "tika-s0201t3:332_2": "Tenevāha “heṭṭhā…pe…",
  "tika-s0201t3:332_3": "na kathitānī”ti.",
  "tika-s0201t3:332_4": "Cakkhupasāde niruddheti cakkhupasāde vinaṭṭhe.",
  "tika-s0201t3:332_5": "Upahateti pubbakimiādīhi upaddute.",
  "tika-s0201t3:332_6": "Palibuddheti pubbādiuppattiyā vinā paṭicchādite.",
  "tika-s0201t3:332_7": "Tajjoti tassānurūpo, cakkhuviññāṇuppattiyā anurūpoti attho.",
  "tika-s0201t3:332_8": "Cakkhussa rūpārammaṇe āpāthagate uppajjanamanasikāro hadayasannissayopi cakkhumhi sati hoti, asati na hotīti katvā “cakkhuṁ paṭicca uppajjanamanasikāro”ti vutto.",
  "tika-s0201t3:332_9": "Bhavaṅgāvaṭṭanaṁ tassa yathā ārammaṇapaccaye, evaṁ pasādapaccayepi hotīti vuttaṁ “cakkhuñca rūpe ca paṭiccā”ti.",
  "tika-s0201t3:332_10": "Nti cakkhudvāre kiriyamanodhātucittaṁ.",
  "tika-s0201t3:332_11": "Aññavihitassāti aññārammaṇapasutassa.",
  "tika-s0201t3:332_12": "Tadanurūpassāti tesaṁ cakkhurūpatadābhogānaṁ anurūpassa.",
  "tika-s0201t3:333_0": "Cattāri saccāni dasseti sarūpato atthāpattito cāti adhippāyo.",
  "tika-s0201t3:333_1": "Tappakāro bhūto, tappakāraṁ vā patto tathābhūto, tassa, yathā cakkhuviññāṇaṁ uppajjati, tādisassa paccayākārasamavetassāti attho.",
  "tika-s0201t3:333_2": "Tisamuṭṭhānarūpanti utukammāhārasamuṭṭhānarūpaṁ.",
  "tika-s0201t3:333_3": "Idañca satipi tadā bhavaṅgāvaṭṭanacittasamuṭṭhānarūpe kevalaṁ cakkhuviññāṇasamuṭṭhitarūpassa abhāvamattaṁ gahetvā vuttaṁ.",
  "tika-s0201t3:333_4": "Saṅgahaṁ gacchatīti nagaraṁ viya rajje rūpakkhandhe saṅgahetabbataṁ gahetabbataṁ gacchati.",
  "tika-s0201t3:333_5": "“Tathābhūtassā”ti vuttattā vedanādayo cakkhuviññāṇasampayuttāva, viññāṇampi cakkhuviññāṇameva.",
  "tika-s0201t3:333_6": "Saṅkhārāti cetanāva vuttā cetanāpadhānattā saṅkhārakkhandhassāti adhippāyo.",
  "tika-s0201t3:333_7": "Tattha pana phassajīvitindriyamanasikāracittaṭṭhitiyopi saṅkhārakkhandhadhammāva.",
  "tika-s0201t3:333_8": "Ekato saṅgaho “pañcakkhandhā”ti ekato gaṇanā.",
  "tika-s0201t3:333_9": "Samāgamoti yathāsakaṁ paccayavasena samodhānaṁ.",
  "tika-s0201t3:333_10": "Samavāyoti aññamaññassa paccayabhāvena samavetatāya samuditabhāvo.",
  "tika-s0201t3:334_0": "Paccayuppannadhammo paṭicca samuppajjati etasmāti paṭiccasamuppādo, paccayākāro.",
  "tika-s0201t3:334_1": "Paccayadhamme passantopi paccayuppannadhamme passati, te passantopi paccayadhamme passatīti vuttaṁ “yo paṭiccasamuppāda”ntiādi.",
  "tika-s0201t3:334_2": "Chandakaraṇavasenāti taṇhāyanavasena.",
  "tika-s0201t3:334_3": "Ālayakaraṇavasenāti apekkhākaraṇavasena.",
  "tika-s0201t3:334_4": "Anunayakaraṇavasenāti anurajjanavasena.",
  "tika-s0201t3:334_5": "Ajjhogāhitvāti ārammaṇaṁ anupavisitvā viya gilitvā viya niṭṭhapetvā viya daḷhaggahaṇavasena.",
  "tika-s0201t3:334_6": "Chandarāgo vinayati pahīyati etthāti chandarāgavinayo chandarāgapahānañcāti vuccati nibbānaṁ.",
  "tika-s0201t3:334_7": "Āharitvāti pāḷiyaṁ sarūpato anāgatampi atthato ānetvā saṅgaṇhanavasena gahetabbaṁ.",
  "tika-s0201t3:334_8": "Āharaṇavidhiṁ pana dassento “yā imesū”tiādimāha.",
  "tika-s0201t3:334_9": "Imesu tīsu ṭhānesūti yathāvuttesu sukhadukkhādīsu tīsu abhisamayaṭṭhānesu.",
  "tika-s0201t3:334_10": "Diṭṭhīti pariññābhisamayādivasena pavattā sammādiṭṭhi yāthāvadassanaṁ.",
  "tika-s0201t3:334_11": "Evaṁ saṅkappādayopi yathārahaṁ veditabbā.",
  "tika-s0201t3:334_12": "Bhāvanāpaṭivedhoti bhāvanāvasena paṭivedho, na ārammaṇakaraṇamattena.",
  "tika-s0201t3:334_13": "Ayaṁ maggoti ayaṁ catunnaṁ ariyasaccānaṁ paṭivijjhanavasena pavatto aṭṭhaṅgiko maggo.",
  "tika-s0201t3:334_14": "Ettāvatāpīti evaṁ ekasmiṁ cakkhudvāre vatthu pariggahamukhenapi catusaccakammaṭṭhānassa matthakaṁ pāpanena bahuṁ vipulaṁ paripuṇṇameva bhagavato sāsanaṁ kataṁ anuṭṭhitaṁ hoti.",
  "tika-s0201t3:335_0": "Uppajjitvā niruddhameva bhavaṅgacittaṁ āvajjanacittassa paccayo bhavatīti vuttaṁ “taṁ niruddhampī”ti.",
  "tika-s0201t3:335_1": "Mandathāmagatamevāti mahatiyā niddāya abhibhūtassa vasena vuttaṁ, kapimiddhaparetassa pana bhavaṅgacittaṁ kadāci āvajjanassa paccayo bhaveyyāti.",
  "tika-s0201t3:335_2": "Bhavaṅgasamayenevāti bhavaṅgasseva pavattanasamayena paguṇajjhānapaguṇakammaṭṭhānapaguṇaganthesu tesaṁ paguṇabhāveneva ābhogena vināpi manasikāro pavattati.",
  "tika-s0201t3:335_3": "Tathā hi paguṇaṁ ganthaṁ paguṇabhāveneva nirantaraṁ viya ajjhayamāne aññavihitatāya “ettako gantho gato, ettako avasiṭṭho”ti sallakkhaṇā na hoti.",
  "tika-s0201t3:335_4": "Catusamuṭṭhānampīti sabbaṁ catusamuṭṭhānarūpaṁ, na pubbe viya tisamuṭṭhānamevāti adhippāyo.",
  "tika-s0201t3:335_5": "Pubbaṅgamattā oḷārikattā ca phassacetanāva saṅkhārakkhandhoti gahitā, na aññesaṁ abhāvā.",
  "tika-s0201t3:335_6": "Ekadesameva sammasantoti yathāuddiṭṭhaṁ atthaṁ heṭṭhā anavasesato aniddisitvā ekadesameva niddisanavasena desanāya āmasanto.",
  "tika-s0201t3:335_7": "Imasmiṁ ṭhāneti yathāuddiṭṭhassa atthassa “ajjhattikañceva, āvuso, cakkhu”ntiādinā chadvāravasena niddisanaṭṭhāne.",
  "tika-s0201t3:335_8": "Heṭṭhā parihīnadesananti –",
  "tika-s0201t3:335_9": "“yaṁ upādārūpaṁ cattāro arūpino khandhā upari tīṇi ariyasaccānī”ti niddesavasena parihīnaṁ atthajātaṁ sabbaṁ.",
  "tika-s0201t3:335_10": "Taṁtaṁdvāravasenāti cakkhudvārādikaṁ taṁtaṁdvāravasena.",
  "tika-s0201t3:335_11": "Catusaccavasena āraddhā desanā catusacceneva pariyosāpitāti āha “yathānusandhināva suttantaṁ niṭṭhapesī”ti.",
  "tika-s0201t3:336_0": "Mahāhatthipadopamasuttavaṇṇanāya līnatthappakāsanā samattā.",
  "tika-s0201t3:337_0": "9. Mahāsāropamasuttavaṇṇanā",
  "tika-s0201t3:338_0": "307.Nacirapakkanteti na ciraṁ pakkante, pakkantassa sato na cirasseva.",
  "tika-s0201t3:338_1": "Saliṅgenevāti muṇḍiyakāsāyaggahaṇādinā attano purimaliṅgeneva.",
  "tika-s0201t3:338_2": "Pāṭiyekke jāteti vipannācāradiṭṭhitāya pakāsanīyakammakaraṇato paraṁ aññatitthiyasadise visuṁ bhūte.",
  "tika-s0201t3:338_3": "Kulaputtoti jātimattena kulaputto.",
  "tika-s0201t3:338_4": "Asambhinnāyāti sambhedarahitāya, jātisaṅkaravirahitāyāti atto.",
  "tika-s0201t3:338_5": "Jātisīsena idha jātivatthukaṁ dukkhaṁ vuttanti āha “otiṇṇoti yassa jāti anto anupaviṭṭhā”ti.",
  "tika-s0201t3:338_6": "Jāto hi satto jātakālato paṭṭhāya jātinimittena dukkhena anto anupaviṭṭho viya vibādhīyati.",
  "tika-s0201t3:338_7": "Jarāyātiādīsupi eseva nayo.",
  "tika-s0201t3:338_8": "Cattāro paccayā labbhantīti lābhā, catunnaṁ paccayānaṁ labbhamānānaṁ sukatabhāvo suṭṭhu abhisaṅkhatabhāvo.",
  "tika-s0201t3:338_9": "Vaṇṇabhaṇananti guṇakittanaṁ.",
  "tika-s0201t3:338_10": "Apaññātāti sambhāvanāvasena na paññātā.",
  "tika-s0201t3:338_11": "Lābhādinibbattiyābhāvadassanañhetaṁ.",
  "tika-s0201t3:338_12": "Tenāha “ghāsacchādanamattampi na labhantī”ti.",
  "tika-s0201t3:338_13": "Appesakkhāti appānubhāvā.",
  "tika-s0201t3:338_14": "Sā pana appesakkhatā adhipateyyasampattiyā ca parivārasampattiyā ca abhāvena pākaṭā hoti.",
  "tika-s0201t3:338_15": "Tattha parivārasampattiyā abhāvaṁ dassento “appaparivārā”ti āha.",
  "tika-s0201t3:339_0": "Sārenapi keci ajānanena aññālābhena vā asārabhūtampi kattabbaṁ karontīti tato visesanatthaṁ “sārena sārakaraṇīya”nti vuttanti taṁ dassento “akkhacakkayuganaṅgalādika”nti āha.",
  "tika-s0201t3:339_1": "Brahmacariyassāti sikkhāttayasaṅgahassa sāsanabrahmacariyassa.",
  "tika-s0201t3:339_2": "Mahārukkhassa maggaphalasārassa ñāṇadassanapheggukassa samādhitacassa sīlapapaṭikassa cañcalasabhāvā saṁsappacārīti ca cattāro paccayā sākhāpalāsaṁ nāma.",
  "tika-s0201t3:339_3": "Tenevāti lābhasakkārasilokanibbattaneneva.",
  "tika-s0201t3:339_4": "Sāro me pattoti imasmiṁ sāsane adhigantabbasāro nāma iminā lābhādinibbattanena anuppattoti vosānaṁ niṭṭhitakiccaṁ āpanno.",
  "tika-s0201t3:340_0": "310.Ñāṇadassananti ñāṇabhūtaṁ dassanaṁ visayassa sacchikaraṇavasena pavattaṁ abhiññāñāṇaṁ.",
  "tika-s0201t3:340_1": "Sukhumaṁ rūpanti devādīnaṁ, aññampi vā sukhumasabhāvaṁ rūpaṁ.",
  "tika-s0201t3:340_2": "Tenāha “antamaso…pe…",
  "tika-s0201t3:340_3": "viharantī”ti, dibbacakkhu hi idha ukkaṭṭhaniddesena “ñāṇadassana”nti gahitaṁ.",
  "tika-s0201t3:341_0": "311.Asamayavimokkhaṁārādhetīti ettha adhippetaṁ asamayavimokkhaṁ pāḷiyā eva dassetuṁ “katamo asamayavimokkho”tiādi vuttaṁ.",
  "tika-s0201t3:341_1": "Aṭṭhannañhi samāpajjanasamayopi atthi asamayopi, maggavimokkhena pana vimuccanassa samayo vā asamayo vā natthi.",
  "tika-s0201t3:341_2": "Yassa saddhā balavatī, vipassanā ca āraddhā, tassa gacchantassa tiṭṭhantassa nisīdantassa bhuñjantassa ca maggaphalapaṭivedho nāma na hotīti na vattabbaṁ, iti maggavimokkhena vimuccantassa samayo vā asamayo vā natthīti so asamayavimokkho.",
  "tika-s0201t3:341_3": "Tenāha “lokiyasamāpattiyo hī”tiādi.",
  "tika-s0201t3:342_0": "Na kuppati, na nassatīti akuppā, kadācipi aparihānasabhāvā.",
  "tika-s0201t3:342_1": "Sabbasaṁkilesehi paṭippassaddhivasena cetaso vimuttīti cetovimutti.",
  "tika-s0201t3:342_2": "Tenāha “arahattaphalavimuttī”ti.",
  "tika-s0201t3:342_3": "Ayamattho payojanaṁ etassāti etadatthaṁ, sāsanabrahmacariyaṁ, tassa esā paramakoṭi.",
  "tika-s0201t3:342_4": "Yathāraddhassa sāropamena phalena desanā niṭṭhāpitāti āha “yathānusandhināva desanaṁ niṭṭhapesī”ti.",
  "tika-s0201t3:342_5": "Yaṁ panettha atthato avibhattaṁ, taṁ suviññeyyameva.",
  "tika-s0201t3:343_0": "Mahāsāropamasuttavaṇṇanāya līnatthappakāsanā samattā.",
  "tika-s0201t3:344_0": "10. Cūḷasāropamasuttavaṇṇanā",
  "tika-s0201t3:345_0": "312.Piṅgaladhātukoti piṅgalasabhāvo piṅgalacchaviko, piṅgalakkhoti vā attho.",
  "tika-s0201t3:345_1": "Pabbajitasamūhasaṅkhāto saṅgho, na sīlādiguṇehi saṅgahitabbabhāvena.",
  "tika-s0201t3:345_2": "Saṅgho etesaṁ atthi parivārabhūtoti saṅghino.",
  "tika-s0201t3:345_3": "Svevāti so eva pabbajitasamūhasaṅkhāto.",
  "tika-s0201t3:345_4": "Ācārasikkhāpanavasenāti attanā parikappitaacelavatādiācārasikkhāpanavasena.",
  "tika-s0201t3:345_5": "Paññātāti yathāsakaṁ samādinnavatavasena ceva viññātaladdhivasena ca paññātā.",
  "tika-s0201t3:345_6": "Laddhikarāti tassā micchādiṭṭhiyā uppādakā.",
  "tika-s0201t3:345_7": "Bahujanassāti puthujanassa.",
  "tika-s0201t3:345_8": "Tassa pana āgamasampadāpi nāma natthi, kuto adhigamoti ekaṁsato andhaputhujjano evāti āha “assutavato andhabālaputhujjanassā”ti.",
  "tika-s0201t3:345_9": "Na hi viññū appasādanīye pasīdanti.",
  "tika-s0201t3:345_10": "Maṅgalesu kātabbadāsakiccakaro dāso maṅgaladāso.",
  "tika-s0201t3:346_0": "Tantāvutānanti tante pasāretvā vītānaṁ.",
  "tika-s0201t3:346_1": "Gaṇṭhanakilesoti saṁsāre bandhanakileso.",
  "tika-s0201t3:346_2": "Evaṁ vāditāyāti evaṁ paṭiññatāya, evaṁ diṭṭhitāya vā.",
  "tika-s0201t3:346_3": "Niyyānikāti niyyānagatisappāṭihīrakā anupārambhabhūtattāti adhippāyo.",
  "tika-s0201t3:346_4": "No ce niyyānikāti ānetvā yojanā.",
  "tika-s0201t3:346_5": "Tesaṁ sabbaññupaṭiññāya abhūtattā tassā abhūtabhāvakathanena tassa brāhmaṇassa na kāci atthasiddhīti āha “nesaṁ aniyyānikabhāvakathanena atthābhāvato”ti.",
  "tika-s0201t3:347_0": "318.",
  "tika-s0201t3:347_1": "Nihīnalokāmise līno ajjhāsayo etassa, na pana nibbāneti.",
  "tika-s0201t3:347_2": "Līnajjhāsayo.",
  "tika-s0201t3:347_3": "Sāsanaṁ sithilaṁ katvā gaṇhāti sikkhāya na tibbagāravattā.",
  "tika-s0201t3:348_0": "323.Heṭṭhāti anantarātītasutte mahāsāropame.",
  "tika-s0201t3:348_1": "Paṭhamajjhānādidhammā vipassanāpādakāti vipassanāya padaṭṭhānabhūtā.",
  "tika-s0201t3:348_2": "Idhāti imasmiṁ cūḷasāropame āgatā.",
  "tika-s0201t3:348_3": "Nirodhapādakāti anāgāmino, arahanto vā nirodhasamāpattiṁ samāpajjituṁ samatthā.",
  "tika-s0201t3:348_4": "Tasmāti nirodhapādakattā.",
  "tika-s0201t3:348_5": "Paṭhamajjhānādidhammā ñāṇadassanato uttaritarāti veditabbā.",
  "tika-s0201t3:349_0": "Cūḷasāropamasuttavaṇṇanāya līnatthappakāsanā samattā.",
  "tika-s0201t3:350_0": "Niṭṭhitā ca opammavaggavaṇṇanā."
}