{
  "tika-vin11t15:0_0": "Sikkhākaraṇīyakathāvaṇṇanā",
  "tika-vin11t15:1_0": "2438.",
  "tika-vin11t15:1_1": "Pāṭidesanīyānantaraṁ uddiṭṭhāni pañcasattati sekhiyāni mahāvibhaṅge vuttavinicchayānevāti tadeva atidisanto āha “sekhiyā pana ye dhammā”tiādi.",
  "tika-vin11t15:1_2": "Ye pana pañcasattati sekhiyā dhammā pāṭidesanīyānantaraṁ uddiṭṭhā, tesaṁ atthavinicchayo mahāvibhaṅge vuttovāti yojanā, atthikehi tatova gahetabbo, na puna idha dassessāmīti adhippāyo.",
  "tika-vin11t15:2_0": "Iti vinayatthasārasandīpaniyā vinayavinicchayavaṇṇanāya",
  "tika-vin11t15:3_0": "Sikkhākaraṇīyakathāvaṇṇanā niṭṭhitā.",
  "tika-vin11t15:4_0": "2439-40.Savibhaṅgānaṁ ubhatovibhaṅgasahitānaṁ ubhatopātimokkhānaṁ bhikkhūnaṁ, bhikkhunīnañca pātimokkhānaṁ aṭṭhakathāsāro sabbaṭṭhakathānaṁ sārabhūto yo so attho visesato samantapāsādikāyaṁ vutto.",
  "tika-vin11t15:4_1": "Taṁ sabbaṁ sārabhūtaṁ atthaṁ samādāya yo vinayassavinicchayo bhikkhūnaṁ, bhikkhunīnañca hitatthāya mayā kato viracitoti sambandho.",
  "tika-vin11t15:5_0": "2441.No amhākaṁ paṭibhāṇajaṁ paṭibhāṇato jātaṁ imaṁ tu imaṁ vinayavinicchayaṁ pana ye jantuno sattā suṇanti, te jantuno janassa sattalokassa hite adhisīlasikkhāpakāsakattā upakārake sumatassa sobhaṇanti buddhādīhi matassa, sobhaṇehi vā buddhādīhi matassa paṭividdhassa amatamahānibbānassa ayane añjasabhūte janassa tāyane kāyikavācasikavītikkamapaṭipakkhattā apāyabhayanivāraṇaṭṭhena tāṇabhūte vinaye vinayapiṭake pakataññuno yathāsabhāvaṁ jānantā taññuno bhavanti taṁ taṁ kappiyākappiyaṁ sevitabbāsevitabbaṁ jānantā bhavantevāti attho.",
  "tika-vin11t15:6_0": "2442.",
  "tika-vin11t15:6_1": "Bahavo sārabhūtā nayā etthāti bahusāranayo, tasmiṁ bahusāranaye.",
  "tika-vin11t15:6_2": "Parame uttame vinaye vinayapiṭake visāradataṁ vesārajjaṁ asaṁhīrañāṇaṁ abhipatthayatā visesato icchantena buddhimatā ñāṇātisayamantena yatinā sabbakālaṁ tividhasikkhāparipūraṇe asithilapavattasammāvāyāmena bhikkhunā imasmiṁ vinayavinicchaye paramā uttaritarā mahatī ādaratā karaṇīyatamā visesena kātabbāyevāti attho.",
  "tika-vin11t15:7_0": "2443.",
  "tika-vin11t15:7_1": "Iccevaṁ sīlavisuddhisādhane vinayapiṭake vesārajjahetutāya imassa vinayavinicchayassa sīlavisuddhiādisattavisuddhiparamparāya adhigantabbassa amatamahānibbānassa pattiyāpi mūlabhūtataṁ dassetumāha “avagacchatī”tiādi.",
  "tika-vin11t15:8_0": "Yo pana bhikkhu atthayuttaṁ mahatā payojanatthena, abhidheyyatthena ca samannāgataṁ imaṁ vinayassavinicchayaṁ avagacchati avecca yāthāvato jānāti, so aparamparaṁ maraṇābhāvā amaraṁ jarāyābhāvā ajaraṁ rāgādikilesarajapaṭipakkhattā arajaṁ anekappakārarogānaṁ appavattihetuttā arujaṁ santipadaṁ sabbakilesadarathapariḷāhānaṁ vūpasamahetuttā santisaṅkhātaṁ nibbānapadaṁ adhigacchati sīlavisuddhiādisattavisuddhiparamparāya gantvā paṭivijjhatīti yojanā.",
  "tika-vin11t15:9_0": "Iti vinayatthasārasandīpaniyā vinayavinicchayavaṇṇanāya",
  "tika-vin11t15:10_0": "Bhikkhunivibhaṅgakathāvaṇṇanā niṭṭhitā.",
  "tika-vin11t15:11_0": "Khandhakakathā"
}