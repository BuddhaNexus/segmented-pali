{
  "tika-s0401t3:0_0": "3. Akammaniyavaggavaṇṇanā",
  "tika-s0401t3:1_0": "21.",
  "tika-s0401t3:1_1": "Tatiyassa paṭhame abhāvitanti samathavipassanābhāvanāvasena na bhāvitaṁ tathā abhāvitattā.",
  "tika-s0401t3:1_2": "Tañhi “avaḍḍhita”nti vuccati paṭipakkhābhibhavena paribrūhanābhāvato.",
  "tika-s0401t3:1_3": "Tenāha bhagavā –",
  "tika-s0401t3:1_4": "“akammaniyaṁ hotī”ti.",
  "tika-s0401t3:2_0": "22.",
  "tika-s0401t3:2_1": "Dutiye vuttavipariyāyena attho veditabbo.",
  "tika-s0401t3:2_2": "Paṭhameti tatiyavaggassa paṭhamasutte.",
  "tika-s0401t3:2_3": "Vaṭṭavasenāti vipākavaṭṭavasena.",
  "tika-s0401t3:2_4": "Tebhūmakavaṭṭanti tebhūmakavipākavaṭṭaṁ.",
  "tika-s0401t3:2_5": "Vaṭṭapaṭilābhāya kammanti vipākavaṭṭassa paṭilābhāya upanissayabhūtaṁ kammaṁ, tassa sahāyabhūtaṁ kilesavaṭṭampi kammaggahaṇeneva saṅgahitanti daṭṭhabbaṁ.",
  "tika-s0401t3:2_6": "Vivaṭṭapaṭilābhāya kammanti vivaṭṭādhigamassa upanissayabhūtaṁ kammaṁ.",
  "tika-s0401t3:2_7": "Yaṁ pana carimabhavanibbattakaṁ kammaṁ, taṁ vivaṭṭappaṭilābhāya kammaṁ hoti, na hotīti?",
  "tika-s0401t3:2_8": "Na hoti vaṭṭapādakabhāvato.",
  "tika-s0401t3:2_9": "Carimabhavapaṭisandhi viya pana vivaṭṭūpanissayoti sakkā viññātuṁ.",
  "tika-s0401t3:2_10": "Na hi kadāci tihetukapaṭisandhiyā vinā visesādhigamo sambhavati.",
  "tika-s0401t3:2_11": "Imesu suttesūti imesu pana paṭhamadutiyasuttesu yathākkamaṁ vaṭṭavivaṭṭameva kathitaṁ.",
  "tika-s0401t3:3_0": "23.",
  "tika-s0401t3:3_1": "Tatiye abhāvitanti ettha bhāvanā nāma samādhibhāvanā.",
  "tika-s0401t3:3_2": "Sā yattha āsaṅkitabbā, taṁ kāmāvacarapaṭhamamahākusalacittādiabhāvitanti adhippetanti āha –",
  "tika-s0401t3:3_3": "“devamanussasampattiyo”tiādi.",
  "tika-s0401t3:4_0": "24.",
  "tika-s0401t3:4_1": "Catutthe yasmā cittanti vivaṭṭavaseneva uppannacittaṁ adhippetaṁ, tasmā jātijarābyādhimaraṇasokādidukkhassa anibbattanato mahato atthāya saṁvattatīti yojanā veditabbā.",
  "tika-s0401t3:5_0": "25-26.",
  "tika-s0401t3:5_1": "Pañcamachaṭṭhesu uppannanti avigatuppādādikhaṇattayampi abhāvitaṁ bhāvanārahitaṁ apātubhūtameva paṇḍitasammatassa uppannakiccassa asādhanato yathā “aputto”ti.",
  "tika-s0401t3:5_2": "So hi samattho hutvā pitu puttakiccaṁ asādhento aputtoti loke vuccati, evaṁ sampadamidaṁ. Tenāha –",
  "tika-s0401t3:5_3": "“kasmā”tiādi.",
  "tika-s0401t3:5_4": "Tesu dhammesūti lokuttarapādakajjhānādīsu.",
  "tika-s0401t3:5_5": "Thero pana matthakappattameva bhāvitaṁ cittaṁ dassento “maggacittamevā”ti āha.",
  "tika-s0401t3:6_0": "27-28.",
  "tika-s0401t3:6_1": "Sattamaṭṭhamesu punappunaṁ akatanti bhāvanābahulīkāravasena punappunaṁ na kataṁ.",
  "tika-s0401t3:6_2": "Imānipi dveti imesu dvīsu suttesu āgatāni imānipi dve cittāni.",
  "tika-s0401t3:7_0": "29-30.",
  "tika-s0401t3:7_1": "Navame adhivahatīti āneti.",
  "tika-s0401t3:7_2": "Dukkhenāti kicchena.",
  "tika-s0401t3:7_3": "Duppesanatoti dukkhena pesetabbato.",
  "tika-s0401t3:7_4": "Matthakappattaṁ vipassanāsukhaṁ pākatikajjhānasukhato santatarapaṇītataramevāti āha –",
  "tika-s0401t3:7_5": "“jhānasukhato vipassanāsukha”nti.",
  "tika-s0401t3:7_6": "Tenāha bhagavā –",
  "tika-s0401t3:8_0": "“Suññāgāraṁ paviṭṭhassa, santacittassa bhikkhuno;",
  "tika-s0401t3:9_0": "Amānusī rati hoti, sammā dhammaṁ vipassato.",
  "tika-s0401t3:10_0": "“Yato yato sammasati, khandhānaṁ udayabbayaṁ;",
  "tika-s0401t3:11_0": "Labhatī pītipāmojjaṁ, amataṁ taṁ vijānata”nti. ;",
  "tika-s0401t3:12_0": "Tañhi cittaṁ vissaṭṭhaindavajirasadisaṁ amoghabhāvato.",
  "tika-s0401t3:13_0": "Akammaniyavaggavaṇṇanā niṭṭhitā."
}