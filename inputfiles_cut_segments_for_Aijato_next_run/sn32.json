{
  "sn32:1.0.1_0": "Saṁyutta Nikāya 32",
  "sn32:1.0.2_0": "1. Valāhakavagga",
  "sn32:1.0.3_0": "1. Suddhikasutta",
  "sn32:1.1.1_0": "Sāvatthinidānaṁ.",
  "sn32:1.1.2_0": "“Valāhakakāyike vo, bhikkhave, deve desessāmi.",
  "sn32:1.1.3_0": "Taṁ suṇātha.",
  "sn32:1.1.4_0": "Katame ca, bhikkhave, valāhakakāyikā devā?",
  "sn32:1.1.5_0": "Santi, bhikkhave, sītavalāhakā devā;",
  "sn32:1.1.6_0": "santi uṇhavalāhakā devā;",
  "sn32:1.1.7_0": "santi abbhavalāhakā devā;",
  "sn32:1.1.8_0": "santi vātavalāhakā devā;",
  "sn32:1.1.9_0": "santi vassavalāhakā devā—",
  "sn32:1.1.10_0": "ime vuccanti, bhikkhave, ‘valāhakakāyikā devā’”ti.",
  "sn32:1.1.11_0": "Paṭhamaṁ.",
  "sn32:2.0.1_0": "Saṁyutta Nikāya 32",
  "sn32:2.0.2_0": "1. Valāhakavagga",
  "sn32:2.0.3_0": "2. Sucaritasutta",
  "sn32:2.1.1_0": "Sāvatthinidānaṁ.",
  "sn32:2.1.2_0": "Ekamantaṁ nisinno kho so bhikkhu bhagavantaṁ etadavoca:",
  "sn32:2.1.3_0": "“ko nu kho, bhante, hetu, ko paccayo, yena midhekacco kāyassa bhedā paraṁ maraṇā valāhakakāyikānaṁ devānaṁ sahabyataṁ upapajjatī”ti?",
  "sn32:2.1.4_0": "“Idha, bhikkhu, ekacco kāyena sucaritaṁ carati, vācāya sucaritaṁ carati, manasā sucaritaṁ carati.",
  "sn32:2.1.5_0": "Tassa sutaṁ hoti:",
  "sn32:2.1.6_0": "‘valāhakakāyikā devā dīghāyukā vaṇṇavanto sukhabahulā’ti.",
  "sn32:2.1.7_0": "Tassa evaṁ hoti:",
  "sn32:2.1.8_0": "‘aho vatāhaṁ kāyassa bhedā paraṁ maraṇā valāhakakāyikānaṁ devānaṁ sahabyataṁ upapajjeyyan’ti.",
  "sn32:2.1.9_0": "So kāyassa bhedā paraṁ maraṇā valāhakakāyikānaṁ devānaṁ sahabyataṁ upapajjati.",
  "sn32:2.1.10_0": "Ayaṁ kho, bhikkhu, hetu, ayaṁ paccayo, yena midhekacco kāyassa bhedā paraṁ maraṇā valāhakakāyikānaṁ devānaṁ sahabyataṁ upapajjatī”ti.",
  "sn32:2.1.11_0": "Dutiyaṁ.",
  "sn32:3-12.0.1_0": "Saṁyutta Nikāya 32",
  "sn32:3-12.0.2_0": "1. Valāhakavagga",
  "sn32:3-12.0.3_0": "3–12. Sītavalāhakadānūpakārasuttadasaka",
  "sn32:3-12.1.1_0": "Sāvatthinidānaṁ.",
  "sn32:3-12.1.2_0": "Ekamantaṁ nisinno kho so bhikkhu bhagavantaṁ etadavoca:",
  "sn32:3-12.1.3_0": "“ko nu kho, bhante, hetu, ko paccayo, yena midhekacco kāyassa bhedā paraṁ maraṇā sītavalāhakānaṁ devānaṁ sahabyataṁ upapajjatī”ti?",
  "sn32:3-12.1.4_0": "“Idha, bhikkhu, ekacco kāyena sucaritaṁ carati, vācāya sucaritaṁ carati, manasā sucaritaṁ carati.",
  "sn32:3-12.1.5_0": "Tassa sutaṁ hoti:",
  "sn32:3-12.1.6_0": "‘sītavalāhakā devā dīghāyukā vaṇṇavanto sukhabahulā’ti.",
  "sn32:3-12.1.7_0": "Tassa evaṁ hoti:",
  "sn32:3-12.1.8_0": "‘aho vatāhaṁ kāyassa bhedā paraṁ maraṇā sītavalāhakānaṁ devānaṁ sahabyataṁ upapajjeyyan’ti.",
  "sn32:3-12.1.9_0": "So annaṁ deti …pe…",
  "sn32:3-12.1.10_0": "padīpeyyaṁ deti.",
  "sn32:3-12.1.11_0": "So kāyassa bhedā paraṁ maraṇā sītavalāhakānaṁ devānaṁ sahabyataṁ upapajjati.",
  "sn32:3-12.1.12_0": "Ayaṁ kho, bhikkhu, hetu, ayaṁ paccayo, yena midhekacco kāyassa bhedā paraṁ maraṇā sītavalāhakānaṁ devānaṁ sahabyataṁ upapajjatī”ti.",
  "sn32:3-12.1.13_0": "Dvādasamaṁ.",
  "sn32:13-52.0.1_0": "Saṁyutta Nikāya 32",
  "sn32:13-52.0.2_0": "1. Valāhakavagga",
  "sn32:13-52.0.3_0": "13–52. Uṇhavalāhakadānūpakārasutta",
  "sn32:13-52.1.1_0": "Sāvatthinidānaṁ.",
  "sn32:13-52.1.2_0": "Ekamantaṁ nisinno kho so bhikkhu bhagavantaṁ etadavoca:",
  "sn32:13-52.1.3_0": "“ko nu kho, bhante, hetu, ko paccayo, yena midhekacco kāyassa bhedā paraṁ maraṇā uṇhavalāhakānaṁ devānaṁ …pe…",
  "sn32:13-52.1.4_0": "abbhavalāhakānaṁ devānaṁ …pe…",
  "sn32:13-52.1.5_0": "vātavalāhakānaṁ devānaṁ …pe…",
  "sn32:13-52.1.6_0": "vassavalāhakānaṁ devānaṁ sahabyataṁ upapajjatī”ti?",
  "sn32:13-52.1.7_0": "“Idha, bhikkhu, ekacco kāyena sucaritaṁ carati, vācāya sucaritaṁ carati, manasā sucaritaṁ carati.",
  "sn32:13-52.1.8_0": "Tassa sutaṁ hoti:",
  "sn32:13-52.1.9_0": "‘vassavalāhakā devā dīghāyukā vaṇṇavanto sukhabahulā’ti.",
  "sn32:13-52.1.10_0": "Tassa evaṁ hoti:",
  "sn32:13-52.1.11_0": "‘aho vatāhaṁ kāyassa bhedā paraṁ maraṇā vassavalāhakānaṁ devānaṁ sahabyataṁ upapajjeyyan’ti.",
  "sn32:13-52.1.12_0": "So annaṁ deti …pe…",
  "sn32:13-52.1.13_0": "padīpeyyaṁ deti.",
  "sn32:13-52.1.14_0": "So kāyassa bhedā paraṁ maraṇā vassavalāhakānaṁ devānaṁ sahabyataṁ upapajjati.",
  "sn32:13-52.1.15_0": "Ayaṁ kho, bhikkhu, hetu, ayaṁ paccayo, yena midhekacco kāyassa bhedā paraṁ maraṇā vassavalāhakānaṁ devānaṁ sahabyataṁ upapajjatī”ti.",
  "sn32:13-52.1.16_0": "Dvepaññāsamaṁ.",
  "sn32:53.0.1_0": "Saṁyutta Nikāya 32",
  "sn32:53.0.2_0": "1. Valāhakavagga",
  "sn32:53.0.3_0": "53. Sītavalāhakasutta",
  "sn32:53.1.1_0": "Sāvatthinidānaṁ.",
  "sn32:53.1.2_0": "Ekamantaṁ nisinno kho so bhikkhu bhagavantaṁ etadavoca:",
  "sn32:53.1.3_0": "“ko nu kho, bhante, hetu, ko paccayo, yenekadā sītaṁ hotī”ti?",
  "sn32:53.1.4_0": "“Santi, bhikkhu, sītavalāhakā nāma devā.",
  "sn32:53.1.5_0": "Tesaṁ yadā evaṁ hoti:",
  "sn32:53.1.6_0": "‘yannūna mayaṁ sakāya ratiyā vaseyyāmā’ti, tesaṁ taṁ cetopaṇidhimanvāya sītaṁ hoti.",
  "sn32:53.1.7_0": "Ayaṁ kho, bhikkhu, hetu, ayaṁ paccayo, yenekadā sītaṁ hotī”ti.",
  "sn32:53.1.8_0": "Tepaññāsamaṁ.",
  "sn32:54.0.1_0": "Saṁyutta Nikāya 32",
  "sn32:54.0.2_0": "1. Valāhakavagga",
  "sn32:54.0.3_0": "54. Uṇhavalāhakasutta",
  "sn32:54.1.1_0": "Sāvatthinidānaṁ.",
  "sn32:54.1.2_0": "Ekamantaṁ nisinno kho so bhikkhu bhagavantaṁ etadavoca:",
  "sn32:54.1.3_0": "“ko nu kho, bhante, hetu, ko paccayo, yenekadā uṇhaṁ hotī”ti?",
  "sn32:54.1.4_0": "“Santi, bhikkhu, uṇhavalāhakā nāma devā.",
  "sn32:54.1.5_0": "Tesaṁ yadā evaṁ hoti:",
  "sn32:54.1.6_0": "‘yannūna mayaṁ sakāya ratiyā vaseyyāmā’ti, tesaṁ taṁ cetopaṇidhimanvāya uṇhaṁ hoti.",
  "sn32:54.1.7_0": "Ayaṁ kho, bhikkhu, hetu, ayaṁ paccayo, yenekadā uṇhaṁ hotī”ti.",
  "sn32:54.1.8_0": "Catupaññāsamaṁ.",
  "sn32:55.0.1_0": "Saṁyutta Nikāya 32",
  "sn32:55.0.2_0": "1. Valāhakavagga",
  "sn32:55.0.3_0": "55. Abbhavalāhakasutta",
  "sn32:55.1.1_0": "Sāvatthinidānaṁ.",
  "sn32:55.1.2_0": "Ekamantaṁ nisinno kho so bhikkhu bhagavantaṁ etadavoca:",
  "sn32:55.1.3_0": "“ko nu kho, bhante, hetu, ko paccayo, yenekadā abbhaṁ hotī”ti?",
  "sn32:55.1.4_0": "“Santi, bhikkhu, abbhavalāhakā nāma devā.",
  "sn32:55.1.5_0": "Tesaṁ yadā evaṁ hoti:",
  "sn32:55.1.6_0": "‘yannūna mayaṁ sakāya ratiyā vaseyyāmā’ti, tesaṁ taṁ cetopaṇidhimanvāya abbhaṁ hoti.",
  "sn32:55.1.7_0": "Ayaṁ kho, bhikkhu, hetu, ayaṁ paccayo, yenekadā abbhaṁ hotī”ti.",
  "sn32:55.1.8_0": "Pañcapaññāsamaṁ.",
  "sn32:56.0.1_0": "Saṁyutta Nikāya 32",
  "sn32:56.0.2_0": "1. Valāhakavagga",
  "sn32:56.0.3_0": "56. Vātavalāhakasutta",
  "sn32:56.1.1_0": "Sāvatthinidānaṁ.",
  "sn32:56.1.2_0": "Ekamantaṁ nisinno kho so bhikkhu bhagavantaṁ etadavoca:",
  "sn32:56.1.3_0": "“ko nu kho, bhante, hetu, ko paccayo, yenekadā vāto hotī”ti?",
  "sn32:56.1.4_0": "“Santi, bhikkhu, vātavalāhakā nāma devā.",
  "sn32:56.1.5_0": "Tesaṁ yadā evaṁ hoti:",
  "sn32:56.1.6_0": "‘yannūna mayaṁ sakāya ratiyā vaseyyāmā’ti, tesaṁ taṁ cetopaṇidhimanvāya vāto hoti.",
  "sn32:56.1.7_0": "Ayaṁ kho, bhikkhu, hetu, ayaṁ paccayo, yenekadā vāto hotī”ti.",
  "sn32:56.1.8_0": "Chappaññāsamaṁ.",
  "sn32:57.0.1_0": "Saṁyutta Nikāya 32",
  "sn32:57.0.2_0": "1. Valāhakavagga",
  "sn32:57.0.3_0": "57. Vassavalāhakasutta",
  "sn32:57.1.1_0": "Sāvatthinidānaṁ.",
  "sn32:57.1.2_0": "Ekamantaṁ nisinno kho so bhikkhu bhagavantaṁ etadavoca:",
  "sn32:57.1.3_0": "“ko nu kho, bhante, hetu, ko paccayo, yenekadā devo vassatī”ti?",
  "sn32:57.1.4_0": "“Santi, bhikkhu, vassavalāhakā nāma devā.",
  "sn32:57.1.5_0": "Tesaṁ yadā evaṁ hoti:",
  "sn32:57.1.6_0": "‘yannūna mayaṁ sakāya ratiyā vaseyyāmā’ti, tesaṁ taṁ cetopaṇidhimanvāya devo vassati.",
  "sn32:57.1.7_0": "Ayaṁ kho, bhikkhu, hetu, ayaṁ paccayo, yenekadā devo vassatī”ti.",
  "sn32:57.1.8_0": "Sattapaññāsamaṁ.",
  "sn32:57.1.9_0": "Sattapaññāsasuttantaṁ niṭṭhitaṁ.",
  "sn32:57.1.10_0": "Valāhakavaggo paṭhamo.",
  "sn32:57.2.0_0": "Tassuddānaṁ",
  "sn32:57.2.1_0": "Suddhikaṁ sucaritañca,",
  "sn32:57.2.2_0": "dānūpakārapaññāsaṁ;",
  "sn32:57.2.3_0": "Sītaṁ uṇhañca abbhañca,",
  "sn32:57.2.4_0": "vātavassavalāhakāti.",
  "sn32:57.2.5_0": "Valāhakasaṁyuttaṁ samattaṁ."
}