{
  "tika-abh06t62:0_0": "Ekavīsatimo paricchedo",
  "tika-abh06t62:1_0": "21. Uppattikathā",
  "tika-abh06t62:2_0": "797.",
  "tika-abh06t62:3_0": "Aṭṭhavīsati rūpāni, kalāpā cekavīsati;",
  "tika-abh06t62:4_0": "Vuttā cettāvatā tesaṁ, uppādo dāni niyyate.",
  "tika-abh06t62:5_0": "798.",
  "tika-abh06t62:6_0": "Aṇḍajā jalābujā ca, saṁsedajopapātikā;",
  "tika-abh06t62:7_0": "Iccuppattipabhedena, catasso yoniyo matā.",
  "tika-abh06t62:8_0": "799.",
  "tika-abh06t62:9_0": "Bhummavajjesu devesu,",
  "tika-abh06t62:10_0": "Pete nijjhāmataṇhike;",
  "tika-abh06t62:11_0": "Nirayesu ca sambhoti,",
  "tika-abh06t62:12_0": "Yonekāvopapātikā.",
  "tika-abh06t62:13_0": "800.",
  "tika-abh06t62:14_0": "Bhummadeve manussesu,",
  "tika-abh06t62:15_0": "Tiracchānāsure tathā;",
  "tika-abh06t62:16_0": "Petesu cāvasesesu,",
  "tika-abh06t62:17_0": "Catassopi ca yoniyo.",
  "tika-abh06t62:18_0": "801.",
  "tika-abh06t62:19_0": "Tatthaṇḍajā jalābujā, gabbhaseyyasamuggamo;",
  "tika-abh06t62:20_0": "Saṁsedajopapātikā, opapātikanāmakā.",
  "tika-abh06t62:21_0": "802.",
  "tika-abh06t62:22_0": "Tattha sampuṇṇāyatano, gabbhaseyyasamuggamo;",
  "tika-abh06t62:23_0": "Abhāvo dve sabhāvā ca, itthipumbhāvamissitā.",
  "tika-abh06t62:24_0": "803.",
  "tika-abh06t62:25_0": "Paripuṇṇāparipuṇṇo, opapātikanāmako;",
  "tika-abh06t62:26_0": "Abhāvo dve sabhāvā ca, caturāpāyabhūmiyaṁ.",
  "tika-abh06t62:27_0": "804.",
  "tika-abh06t62:28_0": "Sampuṇṇāyatanoveso,",
  "tika-abh06t62:29_0": "Kāme sugatiyaṁ pana;",
  "tika-abh06t62:30_0": "Ādikappe abhāvo ca,",
  "tika-abh06t62:31_0": "Dve sabhāvā tato paraṁ.",
  "tika-abh06t62:32_0": "805.",
  "tika-abh06t62:33_0": "Aparipuṇṇāyatano, abhāvo ca mahaggate;",
  "tika-abh06t62:34_0": "Iccevaṁ dasadhā honti, sabbā sandhisamuggamā.",
  "tika-abh06t62:35_0": "806.",
  "tika-abh06t62:36_0": "Tattheva dasadhā bhinne, attabhāvasamuggame;",
  "tika-abh06t62:37_0": "Sandhiyañca pavatte ca, rūpuppattiṁ vibhāvaye.",
  "tika-abh06t62:38_0": "807.",
  "tika-abh06t62:39_0": "Tatthābhāvakasattānaṁ, gabbhaseyyasamuggame;",
  "tika-abh06t62:40_0": "Kāyavatthuvasā dveva, dasakā honti kammajā.",
  "tika-abh06t62:41_0": "808.",
  "tika-abh06t62:42_0": "Rūpasantatisīsāni, dve ca rūpāni vīsati;",
  "tika-abh06t62:43_0": "Agahītaggahaṇena, tatthekādasa niddise.",
  "tika-abh06t62:44_0": "809.",
  "tika-abh06t62:45_0": "Tato paraṁ pavattimhi, vaḍḍhamānassa jantuno;",
  "tika-abh06t62:46_0": "Cakkhudasakādayo ca, cattāro honti sambhavā.",
  "tika-abh06t62:47_0": "810.",
  "tika-abh06t62:48_0": "Iccābhāvakasattānaṁ, chaḷevuttamakoṭiyā;",
  "tika-abh06t62:49_0": "Heṭṭhimakoṭiyā dveva, gabbhaseyyasamuggame.",
  "tika-abh06t62:50_0": "811.",
  "tika-abh06t62:51_0": "Cakkhusotaghānavasā, tattha tidvekahīnakā;",
  "tika-abh06t62:52_0": "Eko tayo tayo ceva, siyuṁticatupañcakā.",
  "tika-abh06t62:53_0": "812.",
  "tika-abh06t62:54_0": "Opapātikasaṅkhāte, abhāvakasamuggame;",
  "tika-abh06t62:55_0": "Jivhākāyavatthuvasā, tayo heṭṭhimakoṭiyā.",
  "tika-abh06t62:56_0": "813.",
  "tika-abh06t62:57_0": "Uttamakoṭiyā honti, chaḷevobhinnamantare;",
  "tika-abh06t62:58_0": "Catukkapañcakā tattha, dvekahīnā tayo tayo.",
  "tika-abh06t62:59_0": "814.",
  "tika-abh06t62:60_0": "Chakkādayo abhāvānaṁ,",
  "tika-abh06t62:61_0": "Iccevaṁ pañcasaṅgahā;",
  "tika-abh06t62:62_0": "Eko tayo tayo ceko,",
  "tika-abh06t62:63_0": "Ekoti ca yathākkamaṁ.",
  "tika-abh06t62:64_0": "815.",
  "tika-abh06t62:65_0": "Sabhāvakānaṁ dvinnampi, duvidhā sattakādayo;",
  "tika-abh06t62:66_0": "Bhāvādikā yathāvuttā, navadhā navadhā siyuṁ.",
  "tika-abh06t62:67_0": "816.",
  "tika-abh06t62:68_0": "Sattevuttamato heṭṭhā, ticatukkā tadantare;",
  "tika-abh06t62:69_0": "Catukkapañcakacchakkā, pañcachakkāpi ca dvidhā.",
  "tika-abh06t62:70_0": "817.",
  "tika-abh06t62:71_0": "Tiṇṇannampi vaseneva, sattakacchakkapañcakā;",
  "tika-abh06t62:72_0": "Catukkatikadukkā ca, cha koṭṭhāsā yathārahaṁ.",
  "tika-abh06t62:73_0": "818.",
  "tika-abh06t62:74_0": "Dve satta ca nava pañca, tayo ceko yathākkamaṁ;",
  "tika-abh06t62:75_0": "Rūpasantatisīsānaṁ, rāsayo sattavīsati.",
  "tika-abh06t62:76_0": "819.",
  "tika-abh06t62:77_0": "Kammajātā yathāyogaṁ, pavattanti khaṇe khaṇe;",
  "tika-abh06t62:78_0": "Kāmāvacarasattānaṁ, paṭisandhipavattiyaṁ.",
  "tika-abh06t62:79_0": "820.",
  "tika-abh06t62:80_0": "Tattha santatisīsāni, rūpāni ca yathārahaṁ;",
  "tika-abh06t62:81_0": "Pubbe vuttanayeneva, sabbatthāpi viniddise.",
  "tika-abh06t62:82_0": "821.",
  "tika-abh06t62:83_0": "Sītuṇhotusamaññātā,",
  "tika-abh06t62:84_0": "Tejodhātu ṭhitikkhaṇe;",
  "tika-abh06t62:85_0": "Bhūtā sandhikkhaṇe rūpaṁ,",
  "tika-abh06t62:86_0": "Janeti utujaṭṭhakaṁ.",
  "tika-abh06t62:87_0": "822.",
  "tika-abh06t62:88_0": "Paṭisandhimatikkamma, cittaṁ cittajamaṭṭhakaṁ;",
  "tika-abh06t62:89_0": "Bhavaṅgādimupādāya, janetuppattiyaṁ pana.",
  "tika-abh06t62:90_0": "823.",
  "tika-abh06t62:91_0": "Bhuttāhāro ṭhitippatto, mātarā ca sayampi ca;",
  "tika-abh06t62:92_0": "Sarīrānugato hutvā, janetāhārajaṭṭhakaṁ.",
  "tika-abh06t62:93_0": "824.",
  "tika-abh06t62:94_0": "Iti suddhaṭṭhakāni ca, tesamuṭṭhānikāpare;",
  "tika-abh06t62:95_0": "Saddaviññattilahutā, sambhave sambhavanti ca.",
  "tika-abh06t62:96_0": "825.",
  "tika-abh06t62:97_0": "Itthaṁ catusamuṭṭhānā, kalāpā kāmabhūmiyaṁ;",
  "tika-abh06t62:98_0": "Yāvajīvaṁ pavattanti, dīpajālāva santati.",
  "tika-abh06t62:99_0": "826.",
  "tika-abh06t62:100_0": "Cakkhusotavatthuvasā, dasakā ca tayo paraṁ;",
  "tika-abh06t62:101_0": "Jīvitanavakañceva, rūpāvacarabhūmiyaṁ.",
  "tika-abh06t62:102_0": "827.",
  "tika-abh06t62:103_0": "Honti sandhipavattīsu, cattāro kammajā sadā;",
  "tika-abh06t62:104_0": "Pubbe vuttanayeneva, pavatte utucittajā.",
  "tika-abh06t62:105_0": "828.",
  "tika-abh06t62:106_0": "Jīvitanavakañcekaṁ, paṭisandhipavattiyaṁ;",
  "tika-abh06t62:107_0": "Pavatte utujañceti, dvedhāsaññīnamuddise.",
  "tika-abh06t62:108_0": "829.",
  "tika-abh06t62:109_0": "Iccuppattikamaṁ ñatvā, vibhāveyya tato paraṁ;",
  "tika-abh06t62:110_0": "Kalāpānañca rūpānaṁ, sambhavāsambhavampi ca.",
  "tika-abh06t62:111_0": "830.",
  "tika-abh06t62:112_0": "Indriyabaddhasantāne, sabbe sambhonti sambhavā;",
  "tika-abh06t62:113_0": "Kalāpā ceva rūpāni, tathā santatirāsayo.",
  "tika-abh06t62:114_0": "831.",
  "tika-abh06t62:115_0": "Bahiddhā matakāye ca, nopalabbhanti kammajā;",
  "tika-abh06t62:116_0": "Cittojajā kalāpā ca, utujā lahutādayo.",
  "tika-abh06t62:117_0": "832.",
  "tika-abh06t62:118_0": "Tathā suddhaṭṭhakasadda-navakañcotu sabbathā;",
  "tika-abh06t62:119_0": "Kalāpā tattha labbhanti, dve ca rūpāni uddise.",
  "tika-abh06t62:120_0": "833.",
  "tika-abh06t62:121_0": "Tesamuṭṭhānikā sabbe, kalāpā natthi sandhiyaṁ;",
  "tika-abh06t62:122_0": "Uppādakāle sabbattha, jaratāniccatāpi ca.",
  "tika-abh06t62:123_0": "834.",
  "tika-abh06t62:124_0": "Kalāpā kammajā santi, jātirūpañca sandhiyaṁ;",
  "tika-abh06t62:125_0": "Rūpāni ca kalāpā ca, sabbepi ca pavattiyaṁ.",
  "tika-abh06t62:126_0": "835.",
  "tika-abh06t62:127_0": "Santi sabbāni rūpāni, kāmesu catusambhavā;",
  "tika-abh06t62:128_0": "Jīvitanavakaṁ hitvā, kalāpā honti vīsati.",
  "tika-abh06t62:129_0": "836.",
  "tika-abh06t62:130_0": "Dasakesveva gahitaṁ, visuṁ kāme na labbhati;",
  "tika-abh06t62:131_0": "Jīvitanavakaṁ nāma, rūpaloke visuṁ siyā.",
  "tika-abh06t62:132_0": "837.",
  "tika-abh06t62:133_0": "Āhārajakalāpā ca, bhāvā dve cādikappike;",
  "tika-abh06t62:134_0": "Ādikāle na labbhanti, pacchā labbhanti kecipi.",
  "tika-abh06t62:135_0": "838.",
  "tika-abh06t62:136_0": "Ghānajivhākāyabhāva-dasakā rūpabhūmiyaṁ;",
  "tika-abh06t62:137_0": "Āhārajakalāpā ca, na labbhanteva sabbathā.",
  "tika-abh06t62:138_0": "839.",
  "tika-abh06t62:139_0": "Cakkhusotavatthusaddā, kalāpā cittajāpi ca;",
  "tika-abh06t62:140_0": "Asaññibhūmiyaṁ pubbe, vuttāpi ca na labbhare.",
  "tika-abh06t62:141_0": "840.",
  "tika-abh06t62:142_0": "Kalāpā satta rūpāni, pañca rūpesvasaññisu;",
  "tika-abh06t62:143_0": "Natthekādasa rūpāni, kalāpekūnavīsati.",
  "tika-abh06t62:144_0": "841.",
  "tika-abh06t62:145_0": "Tasmā tevīsa rūpāni, kalāpā pana cuddasa;",
  "tika-abh06t62:146_0": "Tesamuṭṭhānikā santi, rūpāvacarabhūmiyaṁ.",
  "tika-abh06t62:147_0": "842.",
  "tika-abh06t62:148_0": "Sattaraseva rūpāni, kalāpā dve dvisambhavā;",
  "tika-abh06t62:149_0": "Asaññīnaṁ tu sambhonti, natthārūpesu kiñcipi.",
  "tika-abh06t62:150_0": "843.",
  "tika-abh06t62:151_0": "Uppattikkamamiccevaṁ, sambhavāsambhavampi ca;",
  "tika-abh06t62:152_0": "Kalāpānañca rūpānaṁ, yathāyogaṁ vibhāvayeti.",
  "tika-abh06t62:153_0": "Iti rūpavibhāge uppattikathā niṭṭhitā.",
  "tika-abh06t62:154_0": "Ekavīsatimo paricchedo."
}