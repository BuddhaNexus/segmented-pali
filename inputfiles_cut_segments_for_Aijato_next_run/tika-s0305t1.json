{
  "tika-s0305t1:0_0": "2. Bojjhaṅgasaṁyuttaṁ",
  "tika-s0305t1:1_0": "1. Pabbatavaggo",
  "tika-s0305t1:2_0": "1.Himavantasuttavaṇṇanā",
  "tika-s0305t1:3_0": "182.",
  "tika-s0305t1:3_1": "Bujjhati catusaccaṁ ariyasāvako etāyāti bodhaṁ, dhammasāmaggī, ariyasāvako pana catusaccaṁ bujjhatīti bodhi.",
  "tika-s0305t1:3_2": "Aṅgāti kāraṇā.",
  "tika-s0305t1:3_3": "Yāya dhammasāmaggiyāti sambandho.",
  "tika-s0305t1:3_4": "Taṇhāvasena patiṭṭhānaṁ, diṭṭhivasena āyūhanā.",
  "tika-s0305t1:3_5": "Sassatadiṭṭhiyā patiṭṭhānaṁ, ucchedadiṭṭhiyā āyūhanā.",
  "tika-s0305t1:3_6": "Līnavasena patiṭṭhānaṁ, uddhaccavasena āyūhanā.",
  "tika-s0305t1:3_7": "Kāmasukhānuyogavasena patiṭṭhānaṁ, attakilamathānuyogavasena āyūhanā.",
  "tika-s0305t1:3_8": "Oghataraṇasuttavaṇṇanāyaṁ –",
  "tika-s0305t1:4_0": "“Kilesavasena patiṭṭhānaṁ, abhisaṅkhāravasena āyūhanā.",
  "tika-s0305t1:4_1": "Taṇhādiṭṭhīhi patiṭṭhānaṁ, avasesakilesābhisaṅkhārehi āyūhanā, sabbākusalābhisaṅkhāravasena patiṭṭhānaṁ, sabbalokiyakusalābhisaṅkhāravasena āyūhanā”ti –",
  "tika-s0305t1:5_0": "Vuttesu pakāresu idha avuttānaṁ vasena veditabbo.",
  "tika-s0305t1:5_1": "Kilesasantānaniddāya uṭṭhahatīti etena sikhāpattavipassanāsahagatānampi satiādīnaṁ bojjhaṅgabhāvaṁ dasseti.",
  "tika-s0305t1:5_2": "Cattārītiādinā maggaphalena sahagatānaṁ.",
  "tika-s0305t1:5_3": "Sattahi bojjhaṅgehi bhāvitehi saccapaṭivedho hotīti kathamidaṁ jānitabbanti codanaṁ sandhāyāha “yathāhā”tiādi.",
  "tika-s0305t1:5_4": "Jhānaṅgamaggaṅgādayo viyāti etena bodhibojjhaṅgasaddānaṁ samudāyāvayavavisayataṁ dasseti.",
  "tika-s0305t1:5_5": "Senaṅgarathaṅgādayo viyāti etena puggalapaññattiyā avijjamānapaññattibhāvaṁ dasseti.",
  "tika-s0305t1:6_0": "Bodhāya saṁvattantīti bojjhaṅgāti vuttaṁ “kāraṇattho aṅgasaddo”ti.",
  "tika-s0305t1:6_1": "Bujjhatīti bodhi, bodhiyā eva aṅgāti bojjhaṅgāti vuttaṁ “bujjhantīti bojjhaṅgā”ti.",
  "tika-s0305t1:6_2": "Vipassanādīnaṁ kāraṇānaṁ bujjhitabbānaṁ saccānaṁ anurūpaṁ paccakkhabhāvena paṭimukhaṁ aviparītaṁ sammā bujjhantīti evaṁ vatthuvisesadīpakehi uparimaggehi anubujjhantītiādinā vuttabodhisaddehi nippadesena vuttaṁ “bujjhanatāsāmaññena saṅgaṇhātī”ti.",
  "tika-s0305t1:6_3": "Ettha ca līnapatiṭṭhāna-kāmasukhallikānuyoga-ucchedābhinivesānaṁ dhammavicaya-vīriyapītipadhāna-dhammasāmaggī paṭipakkho.",
  "tika-s0305t1:6_4": "Uddhaccāyūhanaattakilamathānuyoga-sassatābhinivesānaṁ passaddhisamādhi-upekkhāpadhāna-dhammasāmaggī paṭipakkho.",
  "tika-s0305t1:6_5": "Sati pana ubhayatthāpi icchitabbā.",
  "tika-s0305t1:6_6": "Tathā hi sā sabbatthikā vuttā.",
  "tika-s0305t1:7_0": "Saṁ-saddo pasaṁsāyaṁ.",
  "tika-s0305t1:7_1": "Punadeva sundaro ca atthopīti āha “pasattho sundaro ca bojjhaṅgo”ti.",
  "tika-s0305t1:7_2": "Abhinibbattetīti abhivisiṭṭhabhāvena nibbatteti savisesabhāvaṁ vadati.",
  "tika-s0305t1:7_3": "“Eke vaṇṇayantī”ti vatvā tattha yathāvuttavivekattayato aññaṁ vivekadvayaṁ uddharitvā dassetuṁ “te hī”tiādi vuttaṁ.",
  "tika-s0305t1:7_4": "Tattha jhānakkhaṇe tāva kiccato vikkhambhanavivekanissitaṁ, vipassanākkhaṇe ajjhāsayato paṭippassaddhivivekanissitaṁ bhāvetīti. Tenāha –",
  "tika-s0305t1:7_5": "“anuttaraṁ vimokkhaṁ upasampajja viharissāmī”ti.",
  "tika-s0305t1:7_6": "Tattha tattha nicchayatāya kasiṇajjhānaggahaṇena anuppādānampi gahaṇaṁ daṭṭhabbaṁ.",
  "tika-s0305t1:8_0": "Himavantasuttavaṇṇanā niṭṭhitā.",
  "tika-s0305t1:9_0": "2. Kāyasuttavaṇṇanā",
  "tika-s0305t1:10_0": "183.",
  "tika-s0305t1:10_1": "Tiṭṭhanti etenāti ṭhiti, kāraṇaṁ.",
  "tika-s0305t1:10_2": "Kammautucittāhārasaññito catubbidho paccayo ṭhiti etassāti paccayaṭṭhitiko.",
  "tika-s0305t1:10_3": "Āhārapaccayasaddā hi ekatthā.",
  "tika-s0305t1:10_4": "Subhampīti kāmacchando paccayo, asubhe subhākārena pavattanato subhanti vuccati.",
  "tika-s0305t1:10_5": "Tena kāraṇena pavattanakassa aññassa kāmacchandassa nimittattā subhanimittanti.",
  "tika-s0305t1:10_6": "Subhassāti yathāvuttassa subhassa.",
  "tika-s0305t1:10_7": "Ārammaṇampīti subhākārena, iṭṭhākārena vā gayhamānaṁ rūpādiārammaṇampi subhanimittaṁ vuttākārena.",
  "tika-s0305t1:10_8": "Anupāyamanasikāroti ākaṅkhitassa hitasukhassa anupāyabhūto manasikāro, tato eva uppathamanasikāroti ayonisomanasikāro.",
  "tika-s0305t1:10_9": "Tasminti yathāniddhārite kāmacchandabhūte tadārammaṇabhūte ca duvidhepi subhanimitte.",
  "tika-s0305t1:10_10": "Aṭṭhakathāyaṁ pana “subhārammaṇe”icceva vuttaṁ.",
  "tika-s0305t1:10_11": "Atthi, bhikkhave, subhanimittantiādīti ādi-saddena kāmacchandanīvaraṇassa āhāradassanapāḷi uttānāti katvā vuttaṁ –",
  "tika-s0305t1:10_12": "“evaṁ sabbanīvaraṇesu yojanā veditabbā”ti.",
  "tika-s0305t1:11_0": "Paṭighopipaṭighanimittaṁ purimuppannassa pacchā uppajjanakassa nimittabhāvato.",
  "tika-s0305t1:11_1": "Paṭighārammaṇaṁ nāma ekūnavīsati āghātavatthubhūtā sattasaṅkhārā.",
  "tika-s0305t1:11_2": "Aratīti pantasenāsanādīsu aramaṇaṁ.",
  "tika-s0305t1:11_3": "Ukkaṇṭhitāti ukkaṇṭhabhāvo.",
  "tika-s0305t1:11_4": "Pantesūti dūresu, vivittesu vā.",
  "tika-s0305t1:11_5": "Adhikusalesūti samathavipassanādhammesu.",
  "tika-s0305t1:11_6": "Arati ratipaṭipakkho.",
  "tika-s0305t1:11_7": "Aratitāti aramaṇākāro.",
  "tika-s0305t1:11_8": "Anabhiratīti anabhiratabhāvo.",
  "tika-s0305t1:11_9": "Anabhiramaṇāti anabhiramaṇākāro.",
  "tika-s0305t1:11_10": "Ukkaṇṭhitāti ukkaṇṭhanākāro.",
  "tika-s0305t1:11_11": "Paritassitāti ukkaṇṭhanavaseneva paritassanā.",
  "tika-s0305t1:12_0": "Āgantukaṁ, na sabhāvasiddhaṁ.",
  "tika-s0305t1:12_1": "Kāyālasiyanti nāmakāye alasabhāvo.",
  "tika-s0305t1:12_2": "Sammohavinodaniyaṁ pana “tandīti jātiālasiya”nti vuttaṁ.",
  "tika-s0305t1:12_3": "Vadatīti etena atisītādipaccayā saṅkocāpattiṁ dasseti.",
  "tika-s0305t1:12_4": "Yaṁ sandhāya vuttaṁ kilesavatthuvibhaṅge.",
  "tika-s0305t1:12_5": "Tandīti jātiālasiyaṁ.",
  "tika-s0305t1:12_6": "Tandiyanāti tandiyanākāro.",
  "tika-s0305t1:12_7": "Tandimanakatāti tandiyā abhibhūtacittatā.",
  "tika-s0305t1:12_8": "Alasassa bhāvo ālasyaṁ.",
  "tika-s0305t1:12_9": "Ālasyāyanākāro ālasyāyanā.",
  "tika-s0305t1:12_10": "Ālasyāyitassa bhāvo ālasyāyitattaṁ.",
  "tika-s0305t1:12_11": "Iti sabbehipi imehi padehi kilesavasena kāyālasiyaṁ kathitaṁ.",
  "tika-s0305t1:13_0": "Kilesavasenāti sammohavasena.",
  "tika-s0305t1:13_1": "Kāyavinamanāti kāyassa virūpato namanā.",
  "tika-s0305t1:13_2": "Jambhanāti phandanā.",
  "tika-s0305t1:13_3": "Punappunaṁ jambhanā vijambhanā.",
  "tika-s0305t1:13_4": "Ānamanāti purato namanā.",
  "tika-s0305t1:13_5": "Vinamanāti pacchato namanā.",
  "tika-s0305t1:13_6": "Sannamanāti samantato namanā.",
  "tika-s0305t1:13_7": "Paṇamanāti yathā hi tantato uṭṭhitapesakāro kiñcideva upariṭṭhitaṁ gahetvā ujuṁ kāyaṁ ussāpeti, evaṁ kāyassa uddhaṁ ṭhapanā.",
  "tika-s0305t1:13_8": "Byādhiyakanti uppannabyādhitā.",
  "tika-s0305t1:13_9": "Iti sabbehipi imehi padehi kilesavasena kāyaphandanameva kathitaṁ.",
  "tika-s0305t1:14_0": "Bhattapariḷāhoti bhattavasena pariḷāhuppatti.",
  "tika-s0305t1:14_1": "Bhuttāvissāti bhuttavato.",
  "tika-s0305t1:14_2": "Bhattamucchāti bhattagelaññaṁ.",
  "tika-s0305t1:14_3": "Atibhuttapaccayā hi mucchāpatto viya hoti.",
  "tika-s0305t1:14_4": "Bhattakilamathoti bhuttapaccayā kilantabhāvo.",
  "tika-s0305t1:14_5": "Bhattapariḷāhoti bhattadaratho.",
  "tika-s0305t1:14_6": "Kucchipūraṁ bhuttavato hi pariḷāhuppattiyā upahatindriyo viya hoti, kāyo khijjati.",
  "tika-s0305t1:14_7": "Kāyaduṭṭhullanti bhuttabhattaṁ nissāya kāyassa akammaññatā.",
  "tika-s0305t1:15_0": "Cittassalīyanākāroti ārammaṇe cittassa saṅkocappatti.",
  "tika-s0305t1:15_1": "Cittassa akalyatāti cittassa gilānabhāvo.",
  "tika-s0305t1:15_2": "Gilānoti akallako vuccati.",
  "tika-s0305t1:15_3": "Tathā cāha “nāhaṁ, bhante, akallako”ti.",
  "tika-s0305t1:15_4": "Akammaññatāti cittagelaññasaṅkhāto akammaññanākāro.",
  "tika-s0305t1:15_5": "Olīyanāti olīyanākāro.",
  "tika-s0305t1:15_6": "Iriyāpathikampi cittaṁ yassa vasena iriyāpathaṁ sandhāretuṁ asakkonto olīyati, tassa taṁ ākāraṁ sandhāya vuttaṁ “olīyanā”ti.",
  "tika-s0305t1:15_7": "Dutiyapadaṁ upasaggena vaḍḍhitaṁ.",
  "tika-s0305t1:15_8": "Līnanti avipphārikatāya saṅkocappattaṁ.",
  "tika-s0305t1:15_9": "Itare dve ākāraniddesā.",
  "tika-s0305t1:15_10": "Thinanti avipphārikatāya anussāhanā asaṅgahanasaṅgahanaṁ.",
  "tika-s0305t1:15_11": "Thiyanākāro thiyanā.",
  "tika-s0305t1:15_12": "Thiyitattanti thiyitassa ākāro, avipphārikatāti attho.",
  "tika-s0305t1:16_0": "Cetaso avūpasamoti cittassa avūpasantatā asannisinnabhāvo. Tenāha –",
  "tika-s0305t1:16_1": "“avūpasantākāro”ti.",
  "tika-s0305t1:16_2": "Atthato panetanti svāyaṁ avūpasantākāro vikkhepasabhāvattā vikkhepahetutāya ca atthato etaṁ uddhaccakukkuccameva.",
  "tika-s0305t1:17_0": "Vicikicchāya ārammaṇadhammā nāma “buddhe kaṅkhatī”tiādinā āgataaṭṭhakaṅkhāvatthubhūtā dhammā.",
  "tika-s0305t1:17_1": "Yasmā vicikicchā byāpādādayo viya anu anu uggahaṇapaccayā uppajjati, tasmā kaṅkhāṭṭhānīyaṁ ārammaṇameva dassitaṁ “vicikicchāya ārammaṇadhammā”ti.",
  "tika-s0305t1:17_2": "Yasmā purimuppannā vicikicchā pacchā vicikicchāya paccayo hoti, tasmā vicikicchāpi vicikicchāṭṭhānīyadhammā veditabbā.",
  "tika-s0305t1:17_3": "Tatrāyaṁ vacanattho –",
  "tika-s0305t1:17_4": "tiṭṭhanti pavattanti etthāti ṭhānīyā, vicikicchā eva ṭhānīyā vicikicchāṭṭhānīyā.",
  "tika-s0305t1:17_5": "Aṭṭhakathāyaṁ pana ārammaṇassapi tattha visesapaccayataṁ upādāya “kāmacchando vicikicchāti ime dve dhammā ārammaṇena kathitā”ti vuttaṁ.",
  "tika-s0305t1:17_6": "Subhanimittassa hi paccayabhāvamattaṁ sandhāyetaṁ vuttaṁ, tathāpi yathā “paṭighampi paṭighanimitta”nti katvā “byāpādo upanissayena kathito”ti vuttaṁ, evaṁ subhampi subhanimittanti katvā kāmacchando upanissayena kathitoti sakkā viññātuṁ.",
  "tika-s0305t1:17_7": "Sesā thinamiddhauddhaccakukkuccāni.",
  "tika-s0305t1:17_8": "Tattha thinamiddhaṁ aññamaññaṁ sahajātādivasena paccayo, tathā uddhaccakukkuccanti.",
  "tika-s0305t1:17_9": "Ubhayesampi upanissayakoṭiyā paccayabhāve vattabbameva natthīti āha “sahajātena ca upanissayena cā”ti.",
  "tika-s0305t1:18_0": "Yasmā sati nāma “cattāro satipaṭṭhānā”tiādinā tesaṁ tesaṁ dhammānaṁ anussaraṇavasena vattati, tasmā te dhammā satisambojjhaṅgaṭṭhānīyā nāma.",
  "tika-s0305t1:18_1": "Lokuttaradhamme ca anussavādivasena gahetvā tathā pavattateva.",
  "tika-s0305t1:18_2": "Tena vuttaṁ “satiyā”tiādi.",
  "tika-s0305t1:19_0": "Kosallaṁ vuccati paññā, tato uppannā kosallasambhūtā.",
  "tika-s0305t1:19_1": "Anavajjasukhavipākāti anavajjā hutvā sukhavipākā vipaccanakā.",
  "tika-s0305t1:19_2": "Padadvayena paccayato sabhāvato kiccato phalato kusaladhammaṁ dasseti.",
  "tika-s0305t1:19_3": "Akusalaniddesepi eseva nayo.",
  "tika-s0305t1:19_4": "Sāvajjāti gārayhā.",
  "tika-s0305t1:19_5": "Anavajjāti agārayhā.",
  "tika-s0305t1:19_6": "Hīnā lāmakā.",
  "tika-s0305t1:19_7": "Paṇītā seṭṭhā.",
  "tika-s0305t1:19_8": "Kaṇhā kāḷakā asuddhā.",
  "tika-s0305t1:19_9": "Sukkā odātā suddhā.",
  "tika-s0305t1:19_10": "Paṭibhāga-saddo paṭhame vikappe sadisakoṭṭhāsattho, dutiye paṭipakkhakoṭṭhāsattho, tatiye niggahetabbapaṭipakkhakoṭṭhāsattho daṭṭhabbo.",
  "tika-s0305t1:20_0": "Kusalakiriyāya ādikammabhāvena pavattavīriyaṁ dhitisabhāvatāya dhātūti vuttanti āha “ārambhadhātūti paṭhamārambhavīriya”nti.",
  "tika-s0305t1:20_1": "Laddhāsevanaṁ vīriyaṁ balappattaṁ hutvā paṭipakkhaṁ vidhamatīti āha –",
  "tika-s0305t1:20_2": "“nikkamadhātūti kosajjato nikkhantattā tato balavatara”nti.",
  "tika-s0305t1:20_3": "Adhimattādhimattatarānaṁ paṭipakkhadhammānaṁ vidhamanasamatthaṁ paṭupaṭutarādibhāvappattaṁ hotīti āha –",
  "tika-s0305t1:20_4": "“parakkamadhātūti paraṁ paraṁ ṭhānaṁ akkamanatāya tatopi balavatara”nti.",
  "tika-s0305t1:21_0": "Tiṭṭhati pavattati etthāti ṭhānīyā.",
  "tika-s0305t1:21_1": "Ārammaṇadhammā, pītisambojjhaṅgassa ṭhānīyāti pītisambojjhaṅgaṭṭhānīyāti “pītiyā ārammaṇadhammā”ti vuttaṁ.",
  "tika-s0305t1:21_2": "Yasmā aparāparuppattiyā pītipi tathā vattabbataṁ labhatīti vuttaṁ visuddhimagge “pītiyā eva taṁ nāma”nti.",
  "tika-s0305t1:21_3": "Darathapassaddhīti daratho kilesapariḷāho, so passambhati etāyāti darathapassaddhi, kāyapassaddhiyā vedanādikhandhattayassa viya rūpakāyassapi passambhanaṁ hoti, cittapassaddhiyā cittasseva passambhanaṁ, tato evettha bhagavatā lahutādīnaṁ viya duvidhatā vuttā.",
  "tika-s0305t1:21_4": "Tathā samāhitākāraṁ sallakkhetvā gayhamāno samathova samathanimittaṁ, tassa ārammaṇabhūtaṁ paṭibhāganimittampi.",
  "tika-s0305t1:21_5": "Vividhaṁ aggaṁ etassāti byaggo, vikkhepo.",
  "tika-s0305t1:21_6": "Tathā hi so anavaṭṭhānaraso bhantatāpaccupaṭṭhāno vutto.",
  "tika-s0305t1:21_7": "Ekaggabhāvato byaggapaṭipakkhoti abyaggo, samādhi, so eva nimittanti pubbe viya vattabbaṁ.",
  "tika-s0305t1:21_8": "Tenāha “tasseva vevacana”nti.",
  "tika-s0305t1:22_0": "Yo ārammaṇe iṭṭhāniṭṭhākāraṁ anādiyitvā gahetabbo majjhattākāro, yo ca pubbe upekkhāsambojjhaṅgassa bhāvanāvasena uppanno majjhattākāro, duvidhopi so upekkhāya ārammaṇadhammoti adhippetoti āha –",
  "tika-s0305t1:22_1": "“atthato pana majjhattākāro upekkhāṭṭhānīyā dhammāti veditabbo”ti.",
  "tika-s0305t1:22_2": "Ārammaṇena kathitā ārammaṇasseva tesaṁ visesapaccayabhāvato.",
  "tika-s0305t1:22_3": "Sesāti vīriyādayo cattāro dhammā.",
  "tika-s0305t1:22_4": "Tesañhi upanissayova sātisayo icchitabboti.",
  "tika-s0305t1:23_0": "Kāyasuttavaṇṇanā niṭṭhitā.",
  "tika-s0305t1:24_0": "3. Sīlasuttavaṇṇanā",
  "tika-s0305t1:25_0": "184.Khīṇāsavassa lokuttaraṁ sīlaṁ nāma maggaphalapariyāpannā sammāvācākammantājīvā sīlalakkhaṇappattā tadaññe cetanādayo.",
  "tika-s0305t1:25_1": "Lokiyaṁ pana kiriyābyākatacittapariyāpannaṁ cārittasīlaṁ, vārittasīlassa pana sambhavo eva natthi viramaṇavasena pavattiyā abhāvato.",
  "tika-s0305t1:25_2": "“Pubbabhāgasīlaṁ lokiyasīla”nti keci.",
  "tika-s0305t1:26_0": "Cakkhudassananti cakkhūhi dassanaṁ.",
  "tika-s0305t1:26_1": "Lakkhaṇassa dassananti sabhāvadhammānaṁ saṅkhatānaṁ paccattalakkhaṇassa ñātapariññāya, aniccādisāmaññalakkhaṇassa tīraṇapariññāya dassanaṁ.",
  "tika-s0305t1:26_2": "Pajahantopi hi te pahātabbākārato passati nāma.",
  "tika-s0305t1:26_3": "Nibbānassa tathalakkhaṇaṁ maggaphalehi dassanaṁ, taṁ pana paṭivijjhanaṁ.",
  "tika-s0305t1:26_4": "Jhānena pathavīkasiṇādīnaṁ, abhiññāhi rūpānaṁ dassanampi ñāṇadassanameva.",
  "tika-s0305t1:26_5": "Cakkhudassanaṁ adhippetaṁ savanapayirupāsanānaṁ parato gahitattā.",
  "tika-s0305t1:26_6": "Pañhapayirupāsananti pañhapucchanavasena payirupāsanaṁ aññakammatthāya upasaṅkamanassa kevalaṁ upasaṅkamaneneva jotitattā.",
  "tika-s0305t1:27_0": "Ariyānaṁ anussati nāma guṇavasena, tatthāpi laddhaovādāvajjanamukhena yathābhūtasīlādiguṇānussaraṇanti dassetuṁ “jhānavipassanā”tiādi vuttaṁ.",
  "tika-s0305t1:27_1": "Aññesaṁyeva santiketi ariyehi aññesaṁ sāsanikānaṁyeva santike. Tenāha –",
  "tika-s0305t1:27_2": "“anupabbajjā nāmā”ti.",
  "tika-s0305t1:27_3": "Aññesūti sāsanikehi aññesu tāpasaparibbājakādīsu.",
  "tika-s0305t1:27_4": "Tattha hi pabbajjā ariyānaṁ anupabbajjā nāma na hotīti vuttaṁ.",
  "tika-s0305t1:28_0": "Satasahassamattāahesuṁ samantapāsādikattā mahātherassa.",
  "tika-s0305t1:28_1": "Laṅkādīpeti nissayasīsena nissitasallakkhaṇaṁ.",
  "tika-s0305t1:28_2": "Na hi pabbajjā dīpapaṭiladdhā, atha kho dīpanivāsiācariyapaṭiladdhā.",
  "tika-s0305t1:28_3": "Mahinda…pe…",
  "tika-s0305t1:28_4": "pabbajanti nāma tassa parivāratāya pabbajjāyāti.",
  "tika-s0305t1:29_0": "Saratīti taṁ ovādānusāsanidhammaṁ cinteti citte karoti.",
  "tika-s0305t1:29_1": "Vitakkāhataṁ karotīti punappunaṁ parivitakkanena tadatthaṁ vitakkanipphāditaṁ karoti.",
  "tika-s0305t1:29_2": "Āraddho hotīti sampādito hoti.",
  "tika-s0305t1:29_3": "Taṁ pana sampādanaṁ pāripūri evāti āha “paripuṇṇo hotī”ti.",
  "tika-s0305t1:29_4": "Tatthāti yathāvutte dhamme.",
  "tika-s0305t1:29_5": "Ñāṇacāravasenāti ñāṇassa pavattanavasena.",
  "tika-s0305t1:29_6": "Tesaṁ tesaṁ dhammānanti tasmiṁ tasmiṁ ovādadhamme āgatānaṁ rūpārūpadhammānaṁ.",
  "tika-s0305t1:29_7": "Lakkhaṇanti visesalakkhaṇaṁ sāmaññalakkhaṇañca.",
  "tika-s0305t1:29_8": "Pavicinatīti “idaṁ rūpaṁ ettakaṁ rūpa”ntiādinā vicayaṁ āpajjati.",
  "tika-s0305t1:29_9": "Ñāṇañca ropetīti “aniccaṁ calaṁ palokaṁ pabhaṅgū”tiādinā ñāṇaṁ pavatteti.",
  "tika-s0305t1:29_10": "Vīmaṁsanaṁ…pe…",
  "tika-s0305t1:29_11": "āpajjatīti rūpasattakārūpasattakakkamena vipassanaṁ paccakkhato viya aniccatādīnaṁ dassanaṁ sammasanaṁ āpajjati.",
  "tika-s0305t1:30_0": "Ubhayampetanti phalānisaṁsāti vuttadvayaṁ.",
  "tika-s0305t1:30_1": "Atthato ekaṁ pariyāyasaddattā.",
  "tika-s0305t1:30_2": "Paṭikaccāti pageva.",
  "tika-s0305t1:30_3": "Maraṇakāleti maraṇakālasamīpe.",
  "tika-s0305t1:30_4": "Samīpatthe hi idaṁ bhummanti āha “maraṇassa āsannakāle”ti.",
  "tika-s0305t1:31_0": "So tividho hoti ñāṇassa tikkhamajjhamudubhāvena.",
  "tika-s0305t1:31_1": "Tenāha “kappasahassāyukesū”tiādi.",
  "tika-s0305t1:31_2": "Upahaccaparinibbāyī nāma āyuvemajjhaṁ atikkamitvā parinibbāyanato.",
  "tika-s0305t1:31_3": "Yattha katthacīti avihādīsu yattha katthaci.",
  "tika-s0305t1:31_4": "Sappayogenāti vipassanāñāṇasaṅkhārasaṅkhātena payogena, saha vipassanāpayogenāti attho.",
  "tika-s0305t1:31_5": "Suddhāvāsabhūmiyaṁ uddhaṁyeva maggasoto etassāti uddhaṁsoto.",
  "tika-s0305t1:31_6": "Paṭisandhivasena akaniṭṭhabhavaṁ gacchatīti akaniṭṭhagāmī.",
  "tika-s0305t1:32_0": "Avihādīsu vattamānopi ekaṁsato uddhaṁgamanāraho puggalo akaniṭṭhagāmī eva nāmāti vuttaṁ “eko uddhaṁsoto akaniṭṭhagāmīti pañca hontī”ti.",
  "tika-s0305t1:32_1": "Tesanti niddhāraṇe sāmivacanaṁ.",
  "tika-s0305t1:32_2": "Uddhaṁsotabhāvato yadipi heṭṭhimādīsupi ariyabhūmi nibbattateva, tathāpi tattha bhūmīsu āyuṁ aggahetvā akaniṭṭhabhave āyuvaseneva soḷasakappasahassāyukatā daṭṭhabbā.",
  "tika-s0305t1:32_3": "“Satta phalā sattānisaṁsā pāṭikaṅkhā”ti vuttattā “arahattamaggassa pubbabhāgavipassanā bojjhaṅgā kathitā”ti vuttaṁ.",
  "tika-s0305t1:32_4": "Sattannampi sahabhāvo labbhatīti “apubbaṁ acarimaṁ ekacittakkhaṇikā”ti vuttaṁ.",
  "tika-s0305t1:32_5": "Tayidaṁ pāḷiyaṁ tattha tattha “tasmiṁ samaye”ti āgatavacanena viññāyati, bojjhaṅgānaṁ pana nānāsabhāvattā “nānālakkhaṇā”ti vuttaṁ.",
  "tika-s0305t1:33_0": "Sīlasuttavaṇṇanā niṭṭhitā.",
  "tika-s0305t1:34_0": "4. Vatthasuttavaṇṇanā",
  "tika-s0305t1:35_0": "185.“Satisambojjhaṅgo”ti evaṁ ce mayhaṁ hotīti satisambojjhaṅgo nāma seṭṭho uttamo pavaro, tasmāhaṁ satisambojjhaṅgasīsena phalasamāpattiṁ appetvā viharissāmīti evaṁ ce mayhaṁ pubbabhāge hotīti attho.",
  "tika-s0305t1:35_1": "“Appamāṇo”ti evaṁ mayhaṁ hotīti svāyaṁ satisambojjhaṅgo, sabbaso pamāṇakarakilesābhāvato appamāṇadhammārammaṇato ca appamāṇoti evaṁ mayhaṁ antosamāpattiyaṁ asammohavasena hoti.",
  "tika-s0305t1:35_2": "Suparipuṇṇoti bhāvanāpāripūriyā suṭṭhu paripuṇṇoti evaṁ mayhaṁ antosamāpattiyaṁ asammohavasena hotīti.",
  "tika-s0305t1:35_3": "Tiṭṭhatīti yathākālaparicchedasamāpattiyā avaṭṭhānena tappariyāpannatāya satisambojjhaṅgo tiṭṭhati paṭibandhavasena.",
  "tika-s0305t1:35_4": "Uppādaṁ anāvajjitattāti uppādassa anāvajjanena asamannāhārena.",
  "tika-s0305t1:35_5": "Uppādasīsena cettha uppādavantova saṅkhārā gahitā.",
  "tika-s0305t1:35_6": "Anuppādanti nibbānaṁ uppādābhāvato uppādavantehi ca vinissaṭattā.",
  "tika-s0305t1:35_7": "Pavattanti vipākappavattaṁ.",
  "tika-s0305t1:35_8": "Appavattanti nibbānaṁ tappaṭikkhepato.",
  "tika-s0305t1:35_9": "Nimittanti sabbasaṅkhāranimittaṁ.",
  "tika-s0305t1:35_10": "Animittanti nibbānaṁ.",
  "tika-s0305t1:35_11": "Saṅkhāreti uppādādianāmasanena kevalameva saṅkhāragahaṇaṁ.",
  "tika-s0305t1:35_12": "Visaṅkhāranti nibbānaṁ.",
  "tika-s0305t1:35_13": "Āvajjitattā āvajjitakālato paṭṭhāya ārabbha pavattiyā satisambojjhaṅgo tiṭṭhati.",
  "tika-s0305t1:35_14": "Aṭṭhahākārehīti aṭṭhahi kāraṇehi.",
  "tika-s0305t1:35_15": "Jānātīti samāpattito vuṭṭhitakāle pajānāti.",
  "tika-s0305t1:35_16": "Aṭṭhahākārehīti uppādāvajjanādīhi ceva anuppādāvajjanādīhi ca vuttākāraviparītehi aṭṭhahi ākārehi cavantaṁ samāpattivasena anavaṭṭhānatopi gacchantaṁ cavatīti thero pajānātīti.",
  "tika-s0305t1:36_0": "Phalabojjhaṅgāti phalasamāpattipariyāpannā bojjhaṅgā.",
  "tika-s0305t1:36_1": "Kiṁ pana te visuṁ visuṁ pavattantīti āha “yadā hī”tiādi.",
  "tika-s0305t1:36_2": "Sīsaṁ katvāti padhānaṁ seṭṭhaṁ katvā.",
  "tika-s0305t1:36_3": "Tadanvayāti tadanugatā satisambojjhaṅgaṁ anugacchanakā.",
  "tika-s0305t1:36_4": "Tañca kho tathā katvā dhammaṁ paccavekkhaṇavasena.",
  "tika-s0305t1:36_5": "Keci pana “taṁ paccavekkhaṇādikaṁ katvā”ti vadanti.",
  "tika-s0305t1:37_0": "Vatthasuttavaṇṇanā niṭṭhitā.",
  "tika-s0305t1:38_0": "5. Bhikkhusuttavaṇṇanā",
  "tika-s0305t1:39_0": "186.Bodhāyāti ettha bodho nāma bujjhanaṁ, taṁ pana kissa kenāti pucchanto “kiṁ bujjhanatthāyā”ti vatvā taṁ dassento “maggenā”tiādimāha.",
  "tika-s0305t1:39_1": "Maggena nibbānaṁ bujjhanatthāya saṁvattanti, paccavekkhaṇāya katakiccataṁ bujjhanatthāya saṁvattanti, paṭhamavikappe sacchikiriyābhisamayo eva dassitoti tena atuṭṭhe “maggena vā”ti dutiyavikappamāha.",
  "tika-s0305t1:39_2": "Vivekanissitaṁ virāganissitanti padehi sabbaṁ maggakiccaṁ tassa phalañca dassitaṁ.",
  "tika-s0305t1:39_3": "Nirodhanissitanti iminā nibbānasacchikiriyā.",
  "tika-s0305t1:39_4": "Kāmāsavāpi cittaṁ vimuccatītiādinā kilesappahānaṁ.",
  "tika-s0305t1:39_5": "Vimuttasmiṁ vimuttamiti ñāṇaṁ hotītiādinā paccavekkhaṇā dassitā.",
  "tika-s0305t1:40_0": "Bhikkhusuttavaṇṇanā niṭṭhitā.",
  "tika-s0305t1:41_0": "6-7. Kuṇḍaliyasuttādivaṇṇanā",
  "tika-s0305t1:42_0": "187-188.",
  "tika-s0305t1:42_1": "Nibaddhavāsavasena ārāme nisīdanasīloti ārāmanisādī.",
  "tika-s0305t1:42_2": "Parisaṁ ogāḷho hutvā caratīti parisāvacaroti āha –",
  "tika-s0305t1:42_3": "“yo panā”tiādi.",
  "tika-s0305t1:42_4": "Evanti iminākārena.",
  "tika-s0305t1:42_5": "Gahaṇanti niggahaṇaṁ.",
  "tika-s0305t1:42_6": "Tena pucchāpadassa atthaṁ vivarati.",
  "tika-s0305t1:42_7": "Nibbeṭhananti niggahanibbeṭhanaṁ.",
  "tika-s0305t1:42_8": "Tena vissajjanapadassa atthaṁ vivarati.",
  "tika-s0305t1:42_9": "Iminā nayenāti etena “itivādo”ti ettha iti-saddassa atthaṁ dasseti.",
  "tika-s0305t1:42_10": "Upārambhādhippāyo vadati etenāti vādo, doso.",
  "tika-s0305t1:42_11": "Itivādo hotīti evaṁ imassa upari vādāropanaṁ hoti.",
  "tika-s0305t1:42_12": "Itivādappamokkhoti evaṁ tato pamokkho hoti.",
  "tika-s0305t1:42_13": "Evaṁ vādappamokkhānisaṁsaṁ parehi āropitadosassa nibbeṭhanavasena dassetvā idāni dosapavedanavasena dassetuṁ “ayaṁ pucchāya doso”tiādi vuttaṁ.",
  "tika-s0305t1:43_0": "Ettakaṁ ṭhānantiādito paṭṭhāya yāva “tīṇi sucaritānī”ti ettakaṁ ṭhānaṁ.",
  "tika-s0305t1:43_1": "Imaṁ desananti “indriyasaṁvaro kho”tiādinayappavattaṁ imaṁ desanaṁ.",
  "tika-s0305t1:43_2": "Nābhijjhāyatīti na abhijjhāyati.",
  "tika-s0305t1:43_3": "Nābhihaṁsatīti na abhitussati.",
  "tika-s0305t1:43_4": "Gocarajjhatte ṭhitaṁ hotīti kammaṭṭhānārammaṇe samādhānavasena ṭhitaṁ hoti avaṭṭhitaṁ.",
  "tika-s0305t1:43_5": "Tenāha “susaṇṭhita”nti.",
  "tika-s0305t1:43_6": "Susaṇṭhitanti sammā avikkhepavasena ṭhitaṁ.",
  "tika-s0305t1:43_7": "Kammaṭṭhānavimuttiyāti kammaṭṭhānānuyuñjanavasena paṭipakkhato nīvaraṇato vimuttiyā.",
  "tika-s0305t1:43_8": "Suṭṭhu vimuttanti suvimuttaṁ.",
  "tika-s0305t1:43_9": "Tasmiṁ amanāparūpadassane na maṅku vilakkho na hoti.",
  "tika-s0305t1:43_10": "Kilesavasena dosavasena.",
  "tika-s0305t1:43_11": "Aṭṭhitacitto athaddhacitto.",
  "tika-s0305t1:43_12": "Kovesena hi cittaṁ thaddhaṁ hoti, na mudukaṁ.",
  "tika-s0305t1:43_13": "Adīnamānasoti domanassavasena yo dīnabhāvo, tadabhāvena niddosamānaso.",
  "tika-s0305t1:43_14": "Apūticittoti byāpajjābhāvena sītibhūtacitto.",
  "tika-s0305t1:44_0": "Imesu chasu dvāresu aṭṭhārasa duccaritāni honti paccekaṁ kāyavacīmanoduccaritabhedena.",
  "tika-s0305t1:44_1": "Tāni vibhāgena dassetuṁ “katha”ntiādi vuttaṁ.",
  "tika-s0305t1:44_2": "Tattha iṭṭhārammaṇe āpāthagateti nayadānamattametaṁ.",
  "tika-s0305t1:44_3": "Tena “aniṭṭhārammaṇe āpāthagate dosaṁ uppādentassā”tiādinā tividhaduccaritaṁ nīharitvā vattabbaṁ, tathā “majjhattārammaṇe mohaṁ uppādentassā”tiādinā ca.",
  "tika-s0305t1:44_4": "Manoduccaritādisāmaññena pana tīṇiyeva duccaritāni hontīti veditabbaṁ.",
  "tika-s0305t1:45_0": "Paññattivasenāti vatthuṁ anāmasitvā piṇḍagahaṇamukhena kevalaṁ paññattivaseneva.",
  "tika-s0305t1:45_1": "Bhāvanāpaṭisaṅkhāneti bhāvanāsiddhe paṭisaṅkhāne, bhāvanāya paṭisaṅkhāne vāti attho.",
  "tika-s0305t1:45_2": "Imānīti yathāvuttāni chadvārārammaṇāni.",
  "tika-s0305t1:45_3": "Duccaritānīti duccaritakāraṇāni.",
  "tika-s0305t1:45_4": "Appaṭisaṅkhāne ṭhitassa duccaritāni sucaritāni katvā.",
  "tika-s0305t1:45_5": "Pariṇāmetīti parivatteti duccaritāni tattha anuppādetvā sucaritāni uppādento.",
  "tika-s0305t1:45_6": "Evanti vuttappakārena.",
  "tika-s0305t1:45_7": "Indriyasaṁvaro…pe…",
  "tika-s0305t1:45_8": "veditabbo indriyasaṁvarasampādanavasena tiṇṇaṁ sucaritānaṁ sijjhanato.",
  "tika-s0305t1:45_9": "Tenāha “ettāvatā”tiādi.",
  "tika-s0305t1:45_10": "Ettāvatāti ādito paṭṭhāya yāva “tīṇi sucaritāni paripūrentī”ti padaṁ, ettāvatā.",
  "tika-s0305t1:45_11": "Sīlānurakkhakaṁ indriyasaṁvarasīlanti catupārisuddhisīlassa anurakkhakaṁ indriyasaṁvarasīlaṁ kathikaṁ.",
  "tika-s0305t1:45_12": "Kathaṁ pana tadeva tassa anurakkhakaṁ hotīti?",
  "tika-s0305t1:45_13": "Aparāparuppattiyā upanissayabhāvato.",
  "tika-s0305t1:46_0": "Tīṇi sīlānīti indriyasaṁvara-ājīvapārisuddhi-paccayasannissita-sīlāni.",
  "tika-s0305t1:46_1": "Lokuttaramissakāti lokiyāpi lokuttarāpi hontīti attho.",
  "tika-s0305t1:46_2": "Sattannaṁ bojjhaṅgānanti lokuttarānaṁ sattannaṁ bojjhaṅgānaṁ.",
  "tika-s0305t1:46_3": "Mūlabhūtā satipaṭṭhānā pubbabhāgā, te sandhāya vuttaṁ “cattāro kho, kuṇḍaliya, satipaṭṭhānā bhāvitā bahulīkatā satta bojjhaṅge paripūrentī”ti.",
  "tika-s0305t1:46_4": "Tepīti yathāvuttasatipaṭṭhānā.",
  "tika-s0305t1:46_5": "Satipaṭṭhānamūlakā bojjhaṅgāti lokiyasatipaṭṭhānamūlakā bojjhaṅgāva.",
  "tika-s0305t1:46_6": "Pubbabhāgāvāti ettha keci “pubbabhāgā cā”ti pāṭhaṁ katvā “pubbeva lokuttarā pubbabhāgā cā”ti atthaṁ vadanti.",
  "tika-s0305t1:46_7": "Vijjāvimuttimūlakāti “satta kho, kuṇḍaliya, bojjhaṅgā bhāvitā bahulīkatā vijjāvimuttiṁ paripūrentī”ti evaṁ vuttā bojjhaṅgā lokuttarāva vijjāvimuttisahagatabhāvato.",
  "tika-s0305t1:47_0": "Kuṇḍaliyasuttādivaṇṇanā niṭṭhitā.",
  "tika-s0305t1:48_0": "8. Upavānasuttavaṇṇanā",
  "tika-s0305t1:49_0": "189.Paccattanti karaṇaniddeso ayanti āha –",
  "tika-s0305t1:49_1": "“attanāvā”ti.",
  "tika-s0305t1:49_2": "Kurumānoyevāti uppādento eva.",
  "tika-s0305t1:49_3": "Kammaṭṭhānavimuttiyā suṭṭhu vimuttanti kammaṭṭhānamanasikārena nīvaraṇānaṁ dūrībhāvato tehi suṭṭhu vimuttaṁ.",
  "tika-s0305t1:49_4": "Atthaṁ karitvāti bhāvanāmanasikāraṁ uttamaṁ katvā.",
  "tika-s0305t1:49_5": "“Mahā vata me ayaṁ attho uppanno”ti atthiko hutvā.",
  "tika-s0305t1:50_0": "9. Paṭhamauppannasuttavaṇṇanā",
  "tika-s0305t1:51_0": "190.Tathāgatassa pātubhāvātiādinā buddhuppādakāle eva bojjhaṅgaratanapaṭilābhoti dasseti.",
  "tika-s0305t1:52_0": "Pabbatavaggavaṇṇanā niṭṭhitā.",
  "tika-s0305t1:53_0": "2. Gilānavaggo",
  "tika-s0305t1:54_0": "1-3. Pāṇasuttādivaṇṇanā",
  "tika-s0305t1:55_0": "192-194.Yesanti yesaṁ sattānaṁ.",
  "tika-s0305t1:55_1": "Cattāro iriyāpathā atthi labbhanti tadupagasarīrāvayavalābhena.",
  "tika-s0305t1:55_2": "Etanti “cattāro iriyāpathe kappentī”ti etaṁ vacanaṁ.",
  "tika-s0305t1:55_3": "“Vivekanissita”ntiādivacanato “sahavipassanake maggabojjhaṅge”icceva vuttaṁ.",
  "tika-s0305t1:55_4": "Dutiyatatiyāni uttānatthāneva heṭṭhā vuttanayattā.",
  "tika-s0305t1:56_0": "4-10. Paṭhamagilānasuttādivaṇṇanā",
  "tika-s0305t1:57_0": "195-201.Visuddhaṁ ahosi visabhāgadhātukkhobhaṁ vūpasamentaṁ. Tenāha –",
  "tika-s0305t1:57_1": "“pokkharapatte …pe…",
  "tika-s0305t1:57_2": "vinivattitvā gato”ti.",
  "tika-s0305t1:57_3": "Eseva nayo pāḷito atthato ca catutthena pañcamachaṭṭhānaṁ samānattā.",
  "tika-s0305t1:57_4": "Visarukkhavātasamphassenāti visarukkhasannissitavātasamphassena.",
  "tika-s0305t1:57_5": "Mandasītajaroti muduko sītajaro.",
  "tika-s0305t1:57_6": "Sesanti vuttāvasesaṁ.",
  "tika-s0305t1:57_7": "Sabbatthāti sattamādīsu catūsu.",
  "tika-s0305t1:58_0": "Gilānavaggavaṇṇanā niṭṭhitā.",
  "tika-s0305t1:59_0": "3. Udāyivaggo",
  "tika-s0305t1:60_0": "1-2. Bodhāyasuttādivaṇṇanā",
  "tika-s0305t1:61_0": "202-203.Kittakena nu kho kāraṇena bujjhanakaaṅgā nāma vuccanti bujjhanakassa puggalassa aṅgāti vattabbataṁ labhanti.",
  "tika-s0305t1:61_1": "Missakabojjhaṅgā kathitā sahavipassanā maggabojjhaṅgā kathitāti katvā.",
  "tika-s0305t1:61_2": "Dhammaparicchedo kathito gaṇanāmattena paricchinditvā vuttattā na bhūmantaraparicchedo, vipassanādiparicchedo vā.",
  "tika-s0305t1:62_0": "3-5. Ṭhāniyasuttādivaṇṇanā",
  "tika-s0305t1:63_0": "204-206.",
  "tika-s0305t1:63_1": "Kāmarāgena gadhitabbaṭṭhānabhūtā kāmarāgaṭṭhāniyāti āha “ārammaṇadhammāna”nti.",
  "tika-s0305t1:63_2": "“Manasikārabahulīkārā”ti vuttattā “ārammaṇeneva kathita”nti vuttaṁ.",
  "tika-s0305t1:63_3": "Vuttaparicchedoti etena na kevalaṁ ārammaṇavaseneva, atha kho upanissayavasenapettha attho labbhatīti dasseti.",
  "tika-s0305t1:63_4": "Paṭhamavaggassa hi dutiye sutte upanissayavaseneva attho dassito.",
  "tika-s0305t1:63_5": "Missakabojjhaṅgā kathitā avibhāgeneva kathitattā.",
  "tika-s0305t1:63_6": "Aparihāniyeti tīhi sikkhāhi aparihānāvahe.",
  "tika-s0305t1:64_0": "6-7. Taṇhakkhayasuttādivaṇṇanā",
  "tika-s0305t1:65_0": "207-208.“So maṁ pucchissatī”ti adhippāyena bhagavatā osāpitadesanaṁ.",
  "tika-s0305t1:65_1": "Patthaṭattā bhāvanāpāripūriyā vitthāritaṁ gatattā.",
  "tika-s0305t1:65_2": "Mahantabhāvanti bhāvanāvaseneva mahattaṁ gatattā.",
  "tika-s0305t1:65_3": "Tato eva vaḍḍhippamāṇā.",
  "tika-s0305t1:65_4": "Nīvaraṇavigame sambhavato paccayato byāpādo vigato hotīti āha –",
  "tika-s0305t1:65_5": "“nīvaraṇānaṁ dūrībhāvena byāpādavirahitattā”ti.",
  "tika-s0305t1:65_6": "Taṇhāmūlakanti taṇhāpaccayaṁ.",
  "tika-s0305t1:65_7": "Yañhi taṇhāsahagataṁ asahagatampi taṇhaṁ upanissāya nipphannaṁ, sabbaṁ taṁ taṇhāmūlakaṁ.",
  "tika-s0305t1:65_8": "Pahīyati anuppādappahānena.",
  "tika-s0305t1:65_9": "Taṇhādīnaṁyeva khayā, na tesaṁ saṅkhārānaṁ khayā.",
  "tika-s0305t1:65_10": "Etehi taṇhakkhayādipadehi.",
  "tika-s0305t1:66_0": "8. Nibbedhabhāgiyasuttavaṇṇanā",
  "tika-s0305t1:67_0": "209.",
  "tika-s0305t1:67_1": "Nibbijjhantīti nibbedhā, nibbijjhanadhammā dhammavinayādayo, tappariyāpannatāya nibbedhabhāge gato nibbedhabhāgiyo, taṁ nibbedhabhāgiyaṁ.",
  "tika-s0305t1:67_2": "Tenāha “nibbijjhanakoṭṭhāsiya”nti.",
  "tika-s0305t1:67_3": "Bhāvetvā ṭhitena cittena.",
  "tika-s0305t1:67_4": "Vipassanāmaggampi gahetvā “maggabojjhaṅgā missakā”ti vuttā.",
  "tika-s0305t1:67_5": "Tehīti bojjhaṅgehi bhāvitaṁ cittaṁ.",
  "tika-s0305t1:67_6": "Te vā bojjhaṅge bhāvetvā ṭhitaṁ cittaṁ nāma phalacittaṁ, tasmā nibbattitalokuttarameva.",
  "tika-s0305t1:67_7": "Tampīti phalacittampi maggānantaratāya magganissitaṁ katvā missakameva kathetuṁ vaṭṭati “bodhāya saṁvattantī”ti vuttattā.",
  "tika-s0305t1:68_0": "9. Ekadhammasuttavaṇṇanā",
  "tika-s0305t1:69_0": "210.Saṁyojanasaṅkhātā vinibandhāti kāmarāgādisaṁyojanasaññitā bandhanā.",
  "tika-s0305t1:69_1": "Pariniṭṭhapetvā gahaṇāti gilitvā viya pariniṭṭhapetvā gahaṇākārā.",
  "tika-s0305t1:70_0": "10. Udāyisuttavaṇṇanā",
  "tika-s0305t1:71_0": "211.",
  "tika-s0305t1:71_1": "Bahukataṁ vuccati bahukāro bahumāno, natthi etassa bahukatanti abahukato, akatabahumāno.",
  "tika-s0305t1:71_2": "Dhammo uppajjamāno ukkujjanto viya nirujjhamāno avakujjanto viya hotīti vuttaṁ “ukkujjaṁ vuccati udayo, avakujjaṁ vayo”ti.",
  "tika-s0305t1:71_3": "Parivattentoti aniccātipi dukkhātipi anattātipi.",
  "tika-s0305t1:71_4": "“Eso hi te udāyi maggo paṭiladdho, yo te…pe…",
  "tika-s0305t1:71_5": "tathattāya upanessatī”ti pariyosāne bhagavato vacanañcettha sādhakaṁ daṭṭhabbaṁ.",
  "tika-s0305t1:71_6": "Tena tenākārena viharantanti yena sammasanākārena vipassanāvihārena viharantaṁ.",
  "tika-s0305t1:71_7": "Tathābhāvāyāti khīṇāsavabhāvapaccavekkhaṇāya. Tenāha –",
  "tika-s0305t1:71_8": "“khīṇā jātīti…pe…",
  "tika-s0305t1:71_9": "taṁ dassento evamāhā”ti.",
  "tika-s0305t1:72_0": "Udāyivaggavaṇṇanā niṭṭhitā.",
  "tika-s0305t1:73_0": "4. Nīvaraṇavaggo",
  "tika-s0305t1:74_0": "3-4. Upakkilesasuttādivaṇṇanā",
  "tika-s0305t1:75_0": "214-215.Na ca pabhāvantanti na ca pabhāsampannaṁ.",
  "tika-s0305t1:75_1": "Pabhijjanasabhāvanti tāpetvā tālane pabhaṅgutaṁ.",
  "tika-s0305t1:75_2": "Avasesaṁ lohanti vuttāvasesaṁ jātilohaṁ, vijātilohaṁ, kittimalohanti pabhedaṁ sabbampi lohaṁ.",
  "tika-s0305t1:75_3": "Uppajjituṁ appadānenāti ettha nanu lokiyakusalacittassapi suvisuddhassa uppajjituṁ appadānena upakkilesatāti?",
  "tika-s0305t1:75_4": "Saccametaṁ, yasmiṁ pana santāne nīvaraṇāni laddhapatiṭṭhāni, tattha mahaggatakusalassapi asambhavo, pageva lokuttarakusalassa, parittakusalaṁ pana yathāpaccayaṁ uppajjati.",
  "tika-s0305t1:75_5": "Nīvaraṇe hi vūpasante santāne uppattiyā aparisuddhaṁ hoti, upakkiliṭṭhaṁ nāma hoti, aparisuddhadīpakapallikavaṭṭhitelādisannissayo dīpo viya, apica nippariyāyato uppajjituṁ appadāneneva tesaṁ upakkilesatāti dassento “yadaggena hī”tiādimāha.",
  "tika-s0305t1:75_6": "Ārammaṇe vikkhittappattivasena cuṇṇavicuṇṇatā veditabbā.",
  "tika-s0305t1:75_7": "Na āvarantīti kusaladhamme uppajjituṁ appadānavasena na āvaranti, atha kho tesaṁ uppattiyā honti.",
  "tika-s0305t1:75_8": "Na paṭicchādentīti na vinandhanti.",
  "tika-s0305t1:75_9": "Catubhūmakacittassāti catutthabhūmakakusalacittassa anupakkilesā, tehi akilissanato.",
  "tika-s0305t1:76_0": "8. Āvaraṇanīvaraṇasuttavaṇṇanā",
  "tika-s0305t1:77_0": "219.Paññādubbalā hoti, na balavatī paṭipakkhena upakkiliṭṭhabhāvato. Tenāha “mandā avisadā”ti.",
  "tika-s0305t1:78_0": "Pañca nīvaraṇā dūre honti āvaraṇābhāvato.",
  "tika-s0305t1:78_1": "Tameva pītinti sappāyadhammasavane uppannaṁ pītiṁ.",
  "tika-s0305t1:78_2": "Tassā tadā uppannākārasallakkhaṇena avijahanto punappunaṁ tassā nibbattanena.",
  "tika-s0305t1:78_3": "Tenāha “pañca nīvaraṇe vikkhambhetvā”ti.",
  "tika-s0305t1:78_4": "Idaṁ sandhāyāti ettake divasepi na vinassanti, sā dhammapīti laddhapaccayā hutvā visesāvahāti imamatthaṁ sandhāya etaṁ “imassa pañca nīvaraṇā tasmiṁ samaye na hontī”tiādi vuttaṁ.",
  "tika-s0305t1:78_5": "Pītipāmojjapakkhiyāti pītipāmojjapaccayā.",
  "tika-s0305t1:78_6": "Nassantīti nirodhapaccayavasena pavattanato nassanti.",
  "tika-s0305t1:78_7": "Sabhāgapaccayavasena puna uppajjantāpi…pe…",
  "tika-s0305t1:78_8": "vuccati kiccasādhanavasena pavattanato.",
  "tika-s0305t1:79_0": "9. Rukkhasuttavaṇṇanā",
  "tika-s0305t1:80_0": "220.Abhiruhanakāti samīparukkhe abhibhavitvā ruhanakā.",
  "tika-s0305t1:80_1": "Aṭṭhikacchakoti aṭṭhibahulakacchako.",
  "tika-s0305t1:80_2": "Kapithanasadisaphalattā kapitthanoti laddhanāmo.",
  "tika-s0305t1:81_0": "10. Nīvaraṇasuttavaṇṇanā",
  "tika-s0305t1:82_0": "221.Andhabhāvakaraṇā paññācakkhussa vibandhanato.",
  "tika-s0305t1:82_1": "Tathā hi te “acakkhukaraṇā paññānirodhikā”ti vuttā.",
  "tika-s0305t1:82_2": "Vihanati vibādhatīti vighāto, dukkhanti āha “vighātapakkhiyāti dukkhapakkhikā”ti.",
  "tika-s0305t1:82_3": "Nibbānatthāya na saṁvattantīti anibbānasaṁvattanikā.",
  "tika-s0305t1:82_4": "Missakabojjhaṅgāva kathitā pubbabhāgikānaṁ kathitattā.",
  "tika-s0305t1:83_0": "Nīvaraṇavaggavaṇṇanā niṭṭhitā.",
  "tika-s0305t1:84_0": "5. Cakkavattivaggo",
  "tika-s0305t1:85_0": "1. Vidhāsuttavaṇṇanā",
  "tika-s0305t1:86_0": "222.",
  "tika-s0305t1:86_1": "Vidhīyantīti vidhā, mānādibhāgā koṭṭhāsāti āha “tayo mānakoṭṭhāsā”ti.",
  "tika-s0305t1:86_2": "Tathā tathā vidahanatoti “seyyohamasmī”tiādinā tena tenākārena vidahanato ṭhapanato, ṭhapetabbato vā.",
  "tika-s0305t1:87_0": "2. Cakkavattisuttavaṇṇanā",
  "tika-s0305t1:88_0": "223.Sirisampattiyā rājati dippati sobhatīti rājā, dānapiyavacanaatthacariyāsamānattatāsaṅkhātehi catūhi saṅgahavatthūhi.",
  "tika-s0305t1:88_1": "Rañjetīti rameti.",
  "tika-s0305t1:88_2": "Abbhuggatāyāti udīritā nibbattito tattha tattha gacchanato.",
  "tika-s0305t1:88_3": "Cakkaṁ vattetīti cakkaratanaṁ pavatteti.",
  "tika-s0305t1:88_4": "Devaṭṭhānanti pūjanīyadevaṭṭhānaṁ.",
  "tika-s0305t1:88_5": "Cittīkataṭṭhenāti pūjanīyabhāvena.",
  "tika-s0305t1:88_6": "Aggho natthi cirakālasambhavapuññānubhāvasiddharatanasabbhāvato.",
  "tika-s0305t1:88_7": "Aññehi cakkavattino pariggahabhūtaratanehi.",
  "tika-s0305t1:88_8": "Loketi manussaloke.",
  "tika-s0305t1:88_9": "Tena tadaññalokaṁ nivatteti.",
  "tika-s0305t1:88_10": "Vijjamānaggahaṇena atītānāgataṁ nivatteti.",
  "tika-s0305t1:88_11": "Buddhā ca kadāci karahaci uppajjanti cakkavattinopi yebhuyyena tasmiṁyeva uppajjanatoti adhippāyo.",
  "tika-s0305t1:88_12": "Anomassāti alāmakassa ukkaṭṭhassa.",
  "tika-s0305t1:88_13": "Sesāni ratanāni.",
  "tika-s0305t1:89_0": "Tatrāti vākyopaññāsane nipāto, tasmiṁ pātubhāvavacane.",
  "tika-s0305t1:89_1": "“Ayutta”nti vatvā tattha adhippāyaṁ vivaranto “uppannaṁ hī”tiādimāha.",
  "tika-s0305t1:89_2": "Tehi ratanehi cakkavattananiyamāpekkhatāya cakkavattivacanassa.",
  "tika-s0305t1:89_3": "Niyamenāti ekantena.",
  "tika-s0305t1:89_4": "Vattabbataṁ āpajjati bhāvini bhūte viya upacāroti yathā –",
  "tika-s0305t1:89_5": "“agamā rājagahaṁ buddho”ti.",
  "tika-s0305t1:89_6": "Laddhanāmassāti cakkavattīti loke laddhasamaññassa patthanīyassa purisavisesassa.",
  "tika-s0305t1:89_7": "Mūluppattivacanatopīti “cakkavattissa pātubhāvā”ti etassa paṭhamuppattiyā vacanatopi.",
  "tika-s0305t1:89_8": "Idāni tamatthaṁ vivaranto “yo hī”tiādimāha.",
  "tika-s0305t1:89_9": "Yo hi cakkavattirājā, tassa uppattiyā cakkaratanassa uppajjanato cakkavattīti evaṁ nāmaṁ uppajjati.",
  "tika-s0305t1:89_10": "“Cakkaṁ vattessatī”ti idaṁ pana niyāmaṁ anapekkhitvā tassa uppajjatīti ratanānuppattiṁ gahetvā vuttanayato saññā uppajjati “cakkavattī”ti.",
  "tika-s0305t1:89_11": "Ekamevāti cakkaratanameva paṭhamaṁ pātubhavati.",
  "tika-s0305t1:89_12": "Yasmiṁ bhūte rañño cakkavattisamaññā, atha pacchā ratanāni pātubhavantīti bahūnaṁ pātubhāvaṁ upādāya bahulavacanatopi etaṁ “cakkavattissa pātubhāvā ratanānaṁ pātubhāvo”ti vuttaṁ.",
  "tika-s0305t1:89_13": "Ayaṁ hetukattusaññito atthabhedo.",
  "tika-s0305t1:89_14": "Pātubhāvāti pātubhāvato.",
  "tika-s0305t1:89_15": "Puññasambhāro bhinnasantānatāya ratanānampi pariyāyena upanissayahetūti vuttaṁ.",
  "tika-s0305t1:89_16": "Yuttamevetaṁ yathāvuttayuttiyuttattā.",
  "tika-s0305t1:90_0": "Vattabbabhūto adhippāyo etassa atthīti adhippāyo, atthaniddeso, saṅkhepato adhippāyo saṅkhepādhippāyo.",
  "tika-s0305t1:90_1": "Cakkaratanānubhāvena cakkavattissariyassa sijjhanato “dātuṁ samatthassā”ti vuttaṁ.",
  "tika-s0305t1:90_2": "Yojanappamāṇe padese pavattattā yojanappamāṇaṁ andhakāraṁ.",
  "tika-s0305t1:90_3": "Atidīghātirassatādiṁ chabbidhaṁ dosaṁ vivajjetvā ṭhitassāti vacanaseso.",
  "tika-s0305t1:91_0": "Sabbesaṁ catubhūmakadhammānaṁ purecaraṁ kusalānaṁ dhammānaṁ gatiyo samanvesanavasena pavattanato.",
  "tika-s0305t1:91_1": "Buddhādīhipi appahānīyatāya mahantadhammasabhāvattā dhammakāye ca jeṭṭhakaṭṭhena dhammakāyūpapannaṁ.",
  "tika-s0305t1:91_2": "Paññāpāsādatāya cassa uparigataṭṭhena accuggataṁ.",
  "tika-s0305t1:91_3": "Vitthataṭṭhena vipulaṁ.",
  "tika-s0305t1:91_4": "Mahantatāya mahantaṁ.",
  "tika-s0305t1:91_5": "Anādikālabhāvitassa kilesasantānassa khaṇeneva viddhaṁsanato sīghaṁ lahu javanti pariyāyā.",
  "tika-s0305t1:91_6": "Bojjhaṅgadhammapariyāpannattā hi vuttaṁ “ekanta-kusalattā”ti.",
  "tika-s0305t1:91_7": "Sampayuttavasena pītiyā ālokaviddhaṁsanabhāvavasenāti vuttaṁ “sahajātapaccayādī”tiādi.",
  "tika-s0305t1:91_8": "Sabbasaṅgāhikadhammaparicchedoti catubhūmakattā sabbasaṅgāhako bojjhaṅgadhammaparicchedo kathito.",
  "tika-s0305t1:92_0": "4-10. Duppaññasuttādivaṇṇanā",
  "tika-s0305t1:93_0": "225-231.",
  "tika-s0305t1:93_1": "Eḷaṁ vuccati doso, eḷena mūgo viyāti eḷamūgoti imamatthaṁ dassento “mukhena vāca”ntiādimāha.",
  "tika-s0305t1:94_0": "Cakkavattivaggavaṇṇanā niṭṭhitā.",
  "tika-s0305t1:95_0": "6. Sākacchavaggo",
  "tika-s0305t1:96_0": "1. Āhārasuttavaṇṇanā",
  "tika-s0305t1:97_0": "232.Purimanayatoti “satisambojjhaṅgaṭṭhānīyānaṁ dhammāna”ntiādinā āgatanayato.",
  "tika-s0305t1:97_1": "Evanti idāni vuccamānākārena.",
  "tika-s0305t1:97_2": "Sati ca sampajaññañca satisampajaññaṁ.",
  "tika-s0305t1:97_3": "Satipadhānaṁ vā abhikkantādīsu satthakabhāvapariggaṇhakañāṇaṁ satisampajaññaṁ.",
  "tika-s0305t1:97_4": "Taṁ sabbattha satokārībhāvāvahattā satisambojjhaṅgassa uppādāya saṁvattati.",
  "tika-s0305t1:97_5": "Yathā ca paccanīkadhammappahānaṁ anurūpadhammadesanā ca anuppannānaṁ kusalānaṁ dhammānaṁ uppādāya hoti, evaṁ satirahitapuggalavajjanā satokārīpuggalasevanā ca tattha ca yuttapayuttatā satisambojjhaṅgassa uppādāya hotīti imamatthaṁ dasseti “satisampajañña”ntiādinā.",
  "tika-s0305t1:97_6": "Arahattamaggena bhāvanāpāripūrī hoti.",
  "tika-s0305t1:97_7": "Tathā hi arahāva “sativepullappatto”ti vuccati.",
  "tika-s0305t1:98_0": "Dhammānaṁ, dhammesu vā vicayo, so eva heṭṭhā vuttanayena sambojjhaṅgo, tassa dhammavicayasambojjhaṅgassa.",
  "tika-s0305t1:98_1": "Paripucchakatāti ācariyaṁ payirupāsitvā pañcapi nikāye sahaṭṭhakathāya pariyogāhetvā yaṁ yaṁ tattha gaṇṭhiṭṭhānaṁ, tassa tassa “idaṁ, bhante, kathaṁ imassa ko attho”ti evaṁ khandhādīsu atthapucchakabhāvo.",
  "tika-s0305t1:98_2": "Tenāha “khandha…pe…",
  "tika-s0305t1:98_3": "bahulatā”ti.",
  "tika-s0305t1:99_0": "Vatthuvisadakiriyāti cittacetasikānaṁ pavattiṭṭhānabhāvato sarīraṁ tappaṭibaddhāni ca cīvarādīni idha “vatthūnī”ti adhippetāni, tāni yathā cittassa sukhāvahāni honti, tathā karaṇaṁ tesaṁ visadabhāvakaraṇaṁ.",
  "tika-s0305t1:99_1": "Tena vuttaṁ “ajjhattikabāhirāna”ntiādi.",
  "tika-s0305t1:99_2": "Ussannadosanti vātādiussannadosaṁ.",
  "tika-s0305t1:99_3": "Sedamalamakkhitanti sedena ceva jallikāsaṅkhātena sarīramalena ca makkhitaṁ.",
  "tika-s0305t1:99_4": "Ca-saddena aññampi sarīrassa ca cittassa ca pīḷāvahaṁ saṅgaṇhāti.",
  "tika-s0305t1:99_5": "Senāsanaṁ vāti vā-saddena pattādīnaṁ saṅgaho daṭṭhabbo.",
  "tika-s0305t1:99_6": "Avisade sati, visayabhūte vā.",
  "tika-s0305t1:99_7": "Kathaṁ bhāvanamanuyuttassa tāni visayoti?",
  "tika-s0305t1:99_8": "Antarantarā pavattanakacittuppādavasena evaṁ vuttaṁ.",
  "tika-s0305t1:99_9": "Te hi cittuppādā cittekaggatāya ijjhantiyāpi aparisuddhabhāvāya saṁvattanti.",
  "tika-s0305t1:99_10": "Cittacetasikesu nissayādipaccayabhūtesu.",
  "tika-s0305t1:99_11": "Ñāṇampīti pi-saddo sampiṇḍane.",
  "tika-s0305t1:99_12": "Tena na kevalaṁ taṁ vatthuyeva, atha kho tasmiṁ aparisuddhe ñāṇampi aparisuddhaṁ hotīti nissayāparisuddhiyā nissitāparisuddhi viya visayassa aparisuddhatāya visayīnaṁ aparisuddhiṁ dasseti anvayato byatirekato ca.",
  "tika-s0305t1:100_0": "Samabhāvakaraṇaṁ kiccato anūnādhikabhāvakaraṇaṁ.",
  "tika-s0305t1:100_1": "Yathāpaccayaṁ saddheyyavatthusmiṁ adhimokkhakiccassa paṭutarabhāvena paññāya avisadatāya vīriyādīnañca anubalappadānasithilatādinā saddhindriyaṁ balavaṁ hoti.",
  "tika-s0305t1:100_2": "Tenāha “itarāni mandānī”ti.",
  "tika-s0305t1:100_3": "Tatoti tasmā saddhindriyassa balavabhāvato itaresañca mandattā.",
  "tika-s0305t1:100_4": "Kosajjapakkhe patituṁ adatvā sampayuttadhammānaṁ paggaṇhanaṁ anubalappadānaṁ paggaho, paggahakiccaṁ kātuṁ na sakkotīti sambandhitabbaṁ.",
  "tika-s0305t1:100_5": "Ārammaṇaṁ upagantvā ṭhānaṁ, anissajjanaṁ vā upaṭṭhānaṁ, vikkhepapaṭipakkho.",
  "tika-s0305t1:100_6": "Yena vā sampayuttā avikkhittā honti, so avikkhepo.",
  "tika-s0305t1:100_7": "Rūpagataṁ viya cakkhunā yena yāthāvato visayasabhāvaṁ passati, taṁ dassanakiccaṁ kātuṁ na sakkoti balavatā saddhindriyena abhibhūtattā.",
  "tika-s0305t1:100_8": "Sahajātadhammesu hi indaṭṭhaṁ karontānaṁ saha pavattamānānaṁ dhammānaṁ ekarasatāvaseneva atthasiddhi, na aññathā.",
  "tika-s0305t1:100_9": "Tasmāti vuttamevatthaṁ kāraṇabhāvena paccāmasati.",
  "tika-s0305t1:100_10": "Tanti saddhindriyaṁ.",
  "tika-s0305t1:101_0": "Dhammasabhāvapaccavekkhaṇenāti yassa saddheyyavatthuno uḷāratādiguṇe adhimuccanassa sātisayappavattiyā saddhindriyaṁ balavaṁ jātaṁ, tassa paccayapaccayuppannatādivibhāgato yāthāvato vīmaṁsanena.",
  "tika-s0305t1:101_1": "Evañhi evaṁdhammatānayena sabhāvasarasato pariggayhamāne savipphāro adhimokkho na hoti –",
  "tika-s0305t1:101_2": "“ayaṁ imesaṁ dhammānaṁ sabhāvo”ti paññābyāpārassa sātisayattā.",
  "tika-s0305t1:101_3": "Dhuriyadhammesu hi yathā saddhāya balavabhāve paññāya mandabhāvo hoti, evaṁ paññāya balavabhāve saddhāya mandabhāvo hoti.",
  "tika-s0305t1:101_4": "Tena vuttaṁ –",
  "tika-s0305t1:101_5": "“taṁ dhammasabhāvapaccavekkhaṇena…pe…",
  "tika-s0305t1:101_6": "hāpetabba”nti.",
  "tika-s0305t1:101_7": "Tathā amanasikaraṇenāti yenākārena bhāvanamanuyuñjantassa saddhindriyaṁ balavaṁ jātaṁ, tenākārena bhāvanaṁ nānuyuñjanenāti vuttaṁ hoti.",
  "tika-s0305t1:101_8": "Idha duvidhena saddhindriyassa balavabhāvo attano vā paccayavisesena kiccuttariyato vīriyādīnaṁ vā mandakiccatāya.",
  "tika-s0305t1:101_9": "Tattha paṭhamavikappe hāpanavidhi dassito, dutiyavikappe pana yathā manasikaroto vīriyādīnaṁ mandakiccatāya saddhindriyaṁ balavaṁ jātaṁ, tathā amanasikārena vīriyādīnaṁ paṭutarabhāvāvahena manasikārena saddhindriyaṁ tehi samataṁ karontena hāpetabbaṁ.",
  "tika-s0305t1:101_10": "Iminā nayena sesindriyesupi hāpanavidhi veditabbo.",
  "tika-s0305t1:102_0": "Vakkalittheravatthūti so hi āyasmā saddhādhimutto tattha ca katādhikāro satthu rūpakāyadassane pasuto eva hutvā viharanto satthārā –",
  "tika-s0305t1:102_1": "“kiṁ te, vakkali, iminā pūtikāyena diṭṭhena, yo kho, vakkali, dhammaṁ passati, so maṁ passatī”tiādinā ovadiyamāno kammaṭṭhāne niyojitopi taṁ ananuyuñjanto paṇāmito attānaṁ vinipātetuṁ papātaṭṭhānaṁ abhiruhi.",
  "tika-s0305t1:102_2": "Atha naṁ satthā yathānisinnova obhāsavissajjanena attānaṁ dassetvā –",
  "tika-s0305t1:103_0": "“Pāmojjabahulo bhikkhu, pasanno buddhasāsane;",
  "tika-s0305t1:104_0": "Adhigacche padaṁ santaṁ, saṅkhārūpasamaṁ sukha”nti. –",
  "tika-s0305t1:105_0": "Gāthaṁ vatvā “ehi, vakkalī”ti āha.",
  "tika-s0305t1:105_1": "So tena vacanena amateneva abhisitto haṭṭhatuṭṭho hutvā vipassanaṁ paṭṭhapesi, saddhāya bahulabhāvato vipassanāvīthiṁ nārohati.",
  "tika-s0305t1:105_2": "Taṁ ñatvā bhagavā indriyasamattapaṭipādanāya kammaṭṭhānaṁ sodhetvā adāsi.",
  "tika-s0305t1:105_3": "So satthārā dinnanayena vipassanaṁ ussukkāpetvā maggapaṭipāṭiyā arahattaṁ pāpuṇi.",
  "tika-s0305t1:105_4": "Tena vuttaṁ –",
  "tika-s0305t1:105_5": "“vakkalittheravatthu cettha nidassana”nti.",
  "tika-s0305t1:105_6": "Etthāti saddhindriyassa adhimattabhāve sesindriyānaṁ sakiccākaraṇe.",
  "tika-s0305t1:106_0": "Itarakiccabhedanti upaṭṭhānādikiccavisesaṁ.",
  "tika-s0305t1:106_1": "Passaddhādīti ādi-saddena samādhiupekkhāsambojjhaṅgānaṁ saṅgaho daṭṭhabbo.",
  "tika-s0305t1:106_2": "Hāpetabbanti yathā saddhindriyassa balavabhāvo dhammasabhāvapaccavekkhaṇena hāyati, evaṁ vīriyindriyassa adhimattatā passaddhiyādibhāvanāya hāyati samādhipakkhikattā tassā.",
  "tika-s0305t1:106_3": "Tathā hi samādhindriyassa adhimattataṁ kosajjapātato rakkhantī vīriyādibhāvanā viya vīriyindriyassa adhimattataṁ uddhaccapātato rakkhantī ekaṁsato hāpeti.",
  "tika-s0305t1:106_4": "Tena vuttaṁ “passaddhādibhāvanāya hāpetabba”nti.",
  "tika-s0305t1:106_5": "Soṇattherassa vatthūti sukumārasoṇattherassa vatthu.",
  "tika-s0305t1:106_6": "So hi āyasmāpi satthu santikā kammaṭṭhānaṁ gahetvā sītavane viharanto –",
  "tika-s0305t1:106_7": "“mama sarīraṁ sukhumālaṁ, na ca sakkā sukheneva sukhaṁ adhigantuṁ, kāyaṁ kilametvāpi samaṇadhammo kātabbo”ti ṭhānacaṅkamanameva adhiṭṭhāya padhānamanuyuñjanto pādatalesu phoṭesu uṭṭhitesupi vedanaṁ ajjhupekkhitvā daḷhavīriyaṁ karonto accāraddhavīriyatāya visesaṁ pavattetuṁ nāsakkhi.",
  "tika-s0305t1:106_8": "Satthā tattha gantvā vīṇopamovādena ovaditvā vīriyasamatāyojanavidhiṁ dassento kammaṭṭhānaṁ sodhetvā gijjhakūṭaṁ gato.",
  "tika-s0305t1:106_9": "Theropi satthārā dinnanayena vīriyasamataṁ yājetvā bhāvento vipassanaṁ ussukkāpetvā arahatteva patiṭṭhāsi.",
  "tika-s0305t1:106_10": "Tena vuttaṁ “soṇattherassa vatthu dassetabba”nti.",
  "tika-s0305t1:106_11": "Sesesupīti satisamādhipaññindriyesupi.",
  "tika-s0305t1:107_0": "Samatanti saddhāpaññānaṁ aññamaññaṁ anūnādhikabhāvaṁ, tathā samādhivīriyānañca.",
  "tika-s0305t1:107_1": "Yathā hi saddhāpaññānaṁ visuṁ visuṁ dhuriyadhammabhūtānaṁ kiccato aññamaññanātivattanaṁ visesato icchitabbaṁ.",
  "tika-s0305t1:107_2": "Yato tesaṁ samadhuratāya appanā sampajjati, evaṁ samādhivīriyānaṁ kosajjuddhaccapakkhikānaṁ samatāya sati aññamaññupatthambhanato sampayuttadhammānaṁ antadvayapātābhāvena sammadeva appanā ijjhatīti.",
  "tika-s0305t1:107_3": "Balavasaddhotiādi vuttasseva atthassa byatirekamukhena samatthanaṁ.",
  "tika-s0305t1:107_4": "Tassattho –",
  "tika-s0305t1:107_5": "yo balavatiyā saddhāya samannāgato avisadañāṇo, so mudhappasanno hoti, na aveccappasanno.",
  "tika-s0305t1:107_6": "Tathā hi so avatthusmiṁ pasīdati, seyyathāpi titthiyasāvakā.",
  "tika-s0305t1:107_7": "Kerāṭikapakkhanti sāṭheyyapakkhaṁ bhajati.",
  "tika-s0305t1:107_8": "Saddhāhīnāya paññāya atidhāvanto “deyyavatthupariccāgena vinā cittuppādamattenapi dānamayaṁ puññaṁ hotī”tiādīni parikappeti hetupatirūpakehi vañcito, evaṁbhūto ca lūkhatakkaviluttacitto paṇḍitānaṁ vacanaṁ nādiyati, saññattiṁ na gacchati.",
  "tika-s0305t1:107_9": "Tenāha “bhesajjasamuṭṭhito viya rogo atekiccho hotī”ti.",
  "tika-s0305t1:107_10": "Yathā cettha saddhāpaññānaṁ aññamaññaṁ samabhāvo atthāvaho, visamabhāvo anatthāvaho, evaṁ samādhivīriyānaṁ aññamaññaṁ samabhāvo atthāvaho, itaro anatthāvaho, tathā samabhāvo avikkhepāvaho, itaro vikkhepāvaho.",
  "tika-s0305t1:107_11": "Kosajjaṁ abhibhavati, tena appanaṁ na pāpuṇātīti adhippāyo.",
  "tika-s0305t1:107_12": "Esa nayo uddhaccaṁ abhibhavatīti etthāpi.",
  "tika-s0305t1:107_13": "Tadubhayanti saddhāpaññādvayaṁ samādhivīriyadvayañca.",
  "tika-s0305t1:107_14": "Samaṁ kātabbanti samataṁ kātabbaṁ.",
  "tika-s0305t1:108_0": "Samādhikammikassāti samathakammaṭṭhānikassa.",
  "tika-s0305t1:108_1": "Evanti evaṁ sante, saddhāya thokaṁ balavabhāve satīti attho.",
  "tika-s0305t1:108_2": "Saddahantoti “pathavī pathavīti manasikāramattena kathaṁ jhānuppattī”ti acintetvā “addhā sambuddhena vuttavidhi ijjhatī”ti saddahanto saddhaṁ janento.",
  "tika-s0305t1:108_3": "Okappentoti ārammaṇaṁ anupavisitvā viya adhimuccanavasena avakappento pakkhandanto.",
  "tika-s0305t1:108_4": "Ekaggatā balavatī vaṭṭati samādhipadhānattā jhānassa.",
  "tika-s0305t1:108_5": "Ubhinnanti samādhipaññānaṁ.",
  "tika-s0305t1:108_6": "Samādhikammikassa samādhino adhimattatāya paññāya adhimattatāpi icchitabbāti āha “samatāyapī”ti, samabhāvenāpīti attho.",
  "tika-s0305t1:108_7": "Appanāti lokiyaappanā.",
  "tika-s0305t1:108_8": "Tathā hi “hotiyevā”ti sāsaṅkaṁ vadati, lokuttarappanā pana tesaṁ samabhāveneva icchitā.",
  "tika-s0305t1:108_9": "Yathāha “samathavipassanaṁ yuganaddhaṁ bhāvetī”ti.",
  "tika-s0305t1:108_10": "Yadi visesato saddhāpaññānaṁ samādhivīriyānañca samānataṁ icchati, kathaṁ satīti āha –",
  "tika-s0305t1:108_11": "“sati pana sabbattha balavatī vaṭṭatī”ti.",
  "tika-s0305t1:108_12": "Sabbatthāti līnuddhaccapakkhikesu pañcindriyesu.",
  "tika-s0305t1:108_13": "Uddhaccapakkhikekadese gaṇhanto “saddhāvīriyapaññāna”nti āha.",
  "tika-s0305t1:108_14": "Aññathā pīti ca gahetabbā siyā.",
  "tika-s0305t1:108_15": "Tathā hi “kosajjapakkhikena samādhinā”icceva vuttaṁ, na ca “passaddhisamādhiupekkhāhī”ti.",
  "tika-s0305t1:108_16": "Sāti sati.",
  "tika-s0305t1:108_17": "Sabbesu rājakammesu niyuttoti sabbakammiko.",
  "tika-s0305t1:108_18": "Tenāti yena kāraṇena sabbattha icchitabbā, tena āha aṭṭhakathāyaṁ.",
  "tika-s0305t1:108_19": "Sabbattha niyuttā sabbatthikā, sabbena vā līnuddhaccapakkhikena bojjhaṅgena atthetabbā sabbatthiyā, sabbatthiyāva sabbatthikā.",
  "tika-s0305t1:108_20": "Cittanti kusalacittaṁ.",
  "tika-s0305t1:108_21": "Tassa hi satipaṭisaraṇaṁ parāyaṇaṁ appattassa pattiyā anadhigatassa adhigamāya. Tenāha –",
  "tika-s0305t1:108_22": "“ārakkhapaccupaṭṭhānā”tiādi.",
  "tika-s0305t1:109_0": "Khandhādibhede anogāḷhapaññānanti pariyattibāhusaccavasenapi khandhāyatanādīsu appatiṭṭhitabuddhīnaṁ.",
  "tika-s0305t1:109_1": "Bahussutasevanā hi sutamayañāṇāvahā.",
  "tika-s0305t1:109_2": "Taruṇavipassanāsamaṅgīpi bhāvanāmayañāṇe ṭhitattā ekaṁsato paññavā eva nāma hotīti āha –",
  "tika-s0305t1:109_3": "“samapaññāsa…pe…",
  "tika-s0305t1:109_4": "puggalasevanā”ti.",
  "tika-s0305t1:109_5": "Ñeyyadhammassa gambhīrabhāvavasena tapparicchedakañāṇassa gambhīrabhāvagahaṇanti āha –",
  "tika-s0305t1:109_6": "“gambhīresu khandhādīsu pavattāya gambhīrapaññāyā”ti.",
  "tika-s0305t1:109_7": "Tañhi ñeyyaṁ tādisāya paññāya caritabbato gambhīrañāṇacariyaṁ, tassā vā paññāya tattha pabhedato pavatti gambhīrañāṇacariyā, tassā paccavekkhaṇāti āha “gambhīrapaññāya pabhedapaccavekkhaṇā”ti.",
  "tika-s0305t1:109_8": "Yathā sativepullappatto nāma arahā eva, evaṁ so eva paññāvepullappattopīti āha “arahattamaggena bhāvanāpāripūrī hotī”ti.",
  "tika-s0305t1:109_9": "Vīriyādīsupi eseva nayoti.",
  "tika-s0305t1:110_0": "“Tattaṁ ayokhilaṁ hatthe gamentī”tiādinā vuttapañcavidhabandhanakammakāraṇā niraye nibbattasattassa sabbapaṭhamaṁ karontīti devadūtasuttādīsu, tassā ādito vuttattā ca āha –",
  "tika-s0305t1:110_1": "“pañcavidhabandhanakammakāraṇato paṭṭhāyā”ti.",
  "tika-s0305t1:110_2": "Sakaṭavahanādikāleti ādi-saddena tadaññamanussehi tiracchānehi ca vibādhanīyakālaṁ saṅgaṇhāti.",
  "tika-s0305t1:110_3": "Ekaṁ buddhantaranti idaṁ aparāparaṁ petesu eva uppajjanakasattavasena vuttaṁ, ekaccānaṁ vā petānaṁ, ekaccatiracchānānaṁ viya tathā dīghāyukatāpi siyāti tathā vuttaṁ.",
  "tika-s0305t1:110_4": "Tathā hi kālo nāgarājā catunnaṁ buddhānaṁ rūpadassāvī.",
  "tika-s0305t1:111_0": "Evaṁ ānisaṁsadassāvinoti “vīriyāyatto eva sakalalokiyalokuttaravisesādhigamo”ti evaṁ ānisaṁsadassanasīlassa.",
  "tika-s0305t1:111_1": "Gamanavīthinti sapubbabhāgaṁ nibbānagāminiṁ paṭipadaṁ.",
  "tika-s0305t1:111_2": "Saha vipassanāya ariyamaggapaṭipāṭi, sattavisuddhiparamparā vā.",
  "tika-s0305t1:111_3": "Sā hi vaṭṭato niyyānāya gantabbā paṭipadāti katvā gamanavīthi nāma.",
  "tika-s0305t1:112_0": "Kāyadaḷhībahuloti kāyassa posanapasuto.",
  "tika-s0305t1:112_1": "Piṇḍanti raṭṭhapiṇḍaṁ.",
  "tika-s0305t1:112_2": "Paccayadāyakānaṁ attani kārassa attano sammāpaṭipattiyā mahapphalabhāvassa karaṇena piṇḍāya bhikkhāya paṭipūjanā piṇḍāpacāyanā.",
  "tika-s0305t1:112_3": "Nīharantoti pattatthavikato nīharanto.",
  "tika-s0305t1:112_4": "Taṁ saddaṁ sutvāti taṁ upāsikāya vacanaṁ paṇṇasāladvāre ṭhitova pañcābhiññatāya dibbasotena sutvāti vadanti.",
  "tika-s0305t1:112_5": "Manussasampatti, dibbasampatti, ante nibbānasampattīti tisso sampattiyo.",
  "tika-s0305t1:112_6": "Sitaṁ karontovāti “akiccheneva mayā vaṭṭadukkhaṁ samatikkanta”nti paccavekkhaṇāvasāne sañjātapāmojjavasena sitaṁ karonto eva.",
  "tika-s0305t1:113_0": "Alasānaṁ bhāvanāya nāmamattampi ajānantānaṁ kāyassa posanabahulānaṁ yāvadatthaṁ paribhuñjitvā seyyasukhādiṁ anuyuñjantānaṁ tiracchānakathikānaṁ dūratova vajjanaṁ kusītapuggalaparivajjanā.",
  "tika-s0305t1:113_1": "“Divasaṁ caṅkamena nisajjāyā”tiādinā bhāvanārambhavasena āraddhavīriyānaṁ daḷhaparakkamānaṁ kālenakālaṁ upasaṅkamanā āraddhavīriyapuggalasevanā.",
  "tika-s0305t1:113_2": "Tenāha “kucchiṁ pūretvā”tiādi.",
  "tika-s0305t1:114_0": "Visuddhimagge pana “jātimahattapaccavekkhaṇā, sabrahmacārimahattapaccavekkhaṇā”ti idaṁ dvayaṁ na gahitaṁ, “thinamiddhavinodanatā, sammappadhānapaccavekkhaṇā”ti idaṁ dvayaṁ gahitaṁ.",
  "tika-s0305t1:114_1": "Tattha ānisaṁsadassāvitāya eva sammappadhānapaccavekkhaṇā gahitā lokiyalokuttaravisesādhigamassa vīriyāyattatādassanabhāvato.",
  "tika-s0305t1:114_2": "Thinamiddhavinodanaṁ tadadhimuttatāya gahitaṁ, vīriyuppādane yuttapayuttassa thinamiddhavinodanaṁ atthato siddhameva.",
  "tika-s0305t1:114_3": "Tattha thinamiddhavinodanaṁ kusītapuggalaparivajjana-āraddhavīriyapuggala-sevana- tadadhimuttatāpaṭipakkhavidhamana-paccayūpasaṁhāravasena, apāyabhayapaccavekkhaṇādayo samuttejanavasena vīriyasambojjhaṅgassa uppādakāti daṭṭhabbā.",
  "tika-s0305t1:115_0": "Buddhānussatiyā upacārasamādhiniṭṭhattā vuttaṁ “yāva upacārā”ti.",
  "tika-s0305t1:115_1": "Sakalasarīraṁ pharamānoti pītisamuṭṭhānehi paṇītarūpehi sakalasarīraṁ pharamāno.",
  "tika-s0305t1:115_2": "Dhammasaṅghaguṇe anussarantassapi yāva upacārā sakalasarīraṁ pharamāno pītisambojjhaṅgo uppajjatīti yojanā.",
  "tika-s0305t1:115_3": "Evaṁ sesaanussatīsu pasādanīyasuttantapaccavekkhaṇāya ca yojetabbaṁ tassāpi vimuttāyatanabhāvena taggatikattā.",
  "tika-s0305t1:115_4": "Evarūpe kāleti dubbhikkhabhayādīsūti vuttakāle.",
  "tika-s0305t1:115_5": "Samāpattiyā…pe…",
  "tika-s0305t1:115_6": "na samudācarantīti idaṁ upasamānussatiyā vasena vuttaṁ.",
  "tika-s0305t1:115_7": "Saṅkhārānañhi sappadesavūpasamepi nippadesavūpasame viya tattha sapaññāya pavattanato bhāvanāmanasikāro kilesavikkhambhanasamattho hutvā upacārasamādhiṁ āvahanto tathārūpapītisomanassasamannāgato pītisambojjhaṅgassa uppādāya hotīti.",
  "tika-s0305t1:115_8": "Pasādanīyesu ṭhānesu pasādasinehābhāvena saṁsūcitahadayatā lūkhatā.",
  "tika-s0305t1:115_9": "Sā ca tattha ādaragāravākaraṇena viññāyatīti āha “asakkaccakiriyāya saṁsūcitalūkhabhāve”ti.",
  "tika-s0305t1:116_0": "Kāyacittadarathavūpasamalakkhaṇā passaddhi eva yathāvuttabodhiaṅgabhūto passaddhisambojjhaṅgo, tassa passaddhisambojjhaṅgassa.",
  "tika-s0305t1:116_1": "Paṇītabhojanasevanatāti paṇītasappāyabhojanasevanatā.",
  "tika-s0305t1:116_2": "Utuiriyāpathasukhaggahaṇehi sappāyautuiriyāpathaṁ gahitanti daṭṭhabbaṁ.",
  "tika-s0305t1:116_3": "Tañhi tividhampi sappāyaṁ seviyamānaṁ kāyassa kallatāpādanavasena cittassa kallataṁ āvahantaṁ duvidhāyapi passaddhiyā kāraṇaṁ hoti.",
  "tika-s0305t1:116_4": "Sattesu labbhamānaṁ sukhadukkhaṁ ahetukanti ayameko anto, issarādivisamahetukanti ayaṁ dutiyo, ete ubho ante anupagamma yathāsakaṁ kammunā hotīti ayaṁ majjhimā paṭipatti.",
  "tika-s0305t1:116_5": "Majjhatto payogo yassa so majjhattapayogo, tassa bhāvo majjhattapayogatā.",
  "tika-s0305t1:116_6": "Ayañhi pahānasāraddhakāyatā-saṅkhātapassaddhakāyatāya kāraṇaṁ hontī passaddhidvayaṁ āvahati.",
  "tika-s0305t1:116_7": "Eteneva sāraddhakāyapuggalaparivajjana-passaddhakāyapuggalasevanānaṁ tadāvahanatā saṁvaṇṇitāti daṭṭhabbaṁ.",
  "tika-s0305t1:117_0": "Vatthuvisadakiriyā indriyasamattapaṭipādanā ca “paññāvahā”ti vuttā.",
  "tika-s0305t1:117_1": "Samathāvahāpi tā honti samathāvahabhāveneva paññāvahattāti vuttaṁ “vatthuvisada…pe…",
  "tika-s0305t1:117_2": "veditabbā”ti.",
  "tika-s0305t1:118_0": "Karaṇakosallabhāvanākosallānaṁ nānantariyabhāvato rakkhaṇakosallassa ca taṁmūlakattā “nimittakusalatā nāma kasiṇanimittassa uggahaṇakusalatā”icceva vuttaṁ.",
  "tika-s0305t1:118_1": "Atisithilavīriyatādīhīti ādi-saddena paññāpayogamandataṁ appamādavekallañca saṅgaṇhāti.",
  "tika-s0305t1:118_2": "Tassa paggaṇhananti tassa līnassa cittassa dhammavicayasambojjhaṅgādisamuṭṭhāpanena layāpattito samuṭṭhāpanaṁ.",
  "tika-s0305t1:118_3": "Vuttañhetaṁ bhagavatā –",
  "tika-s0305t1:119_0": "“Yasmiñca kho, bhikkhave, samaye līnaṁ cittaṁ hoti, kālo tasmiṁ samaye dhammavicayasambojjhaṅgassa bhāvanāya, kālo vīriyasambojjhaṅgassa bhāvanāya, kālo pītisambojjhaṅgassa bhāvanāya.",
  "tika-s0305t1:119_1": "Taṁ kissa hetu?",
  "tika-s0305t1:119_2": "Līnaṁ, bhikkhave, cittaṁ, taṁ etehi dhammehi susamuṭṭhāpayaṁ hoti.",
  "tika-s0305t1:119_3": "Seyyathāpi, bhikkhave, puriso parittaṁ aggiṁ ujjāletukāmo assa, so tattha sukkhāni ceva tiṇāni pakkhipeyya, sukkhāni gomayāni pakkhipeyya, sukkhāni kaṭṭhāni pakkhipeyya, mukhavātañca dadeyya, na ca paṁsukena okireyya, bhabbo nu kho so puriso parittaṁ aggiṁ ujjāletunti.",
  "tika-s0305t1:119_4": "Evaṁ, bhante”ti.",
  "tika-s0305t1:120_0": "Ettha ca yathāsakaṁ āhāravasena dhammavicayasambojjhaṅgādīnaṁ bhāvanā samuṭṭhāpanāti veditabbā, sā anantaraṁ vibhāvitā eva.",
  "tika-s0305t1:121_0": "Accāraddhavīriyatādīhīti ādi-saddena paññāpayogabalavataṁ pamoduppilāvanañca saṅgaṇhāti.",
  "tika-s0305t1:121_1": "Tassa niggaṇhananti tassa uddhatassa cittassa samādhisambojjhaṅgādisamuṭṭhāpanena uddhatāpattito nisedhanaṁ.",
  "tika-s0305t1:121_2": "Vuttampi cetaṁ bhagavatā –",
  "tika-s0305t1:122_0": "“Yasmiñca kho, bhikkhave, samaye uddhataṁ cittaṁ hoti, kālo tasmiṁ samaye passaddhisambojjhaṅgassa bhāvanāya, kālo samādhisambojjhaṅgassa bhāvanāya, kālo upekkhāsambojjhaṅgassa bhāvanāya.",
  "tika-s0305t1:122_1": "Taṁ kissa hetu?",
  "tika-s0305t1:122_2": "Uddhataṁ, bhikkhave, cittaṁ, taṁ etehi dhammehi suvūpasamayaṁ hoti.",
  "tika-s0305t1:122_3": "Seyyathāpi, bhikkhave, puriso mahantaṁ aggikkhandhaṁ nibbāpetukāmo assa, so tattha allāni ceva tiṇāni….pe…",
  "tika-s0305t1:122_4": "paṁsukena ca okireyya, bhabbo nu kho so puriso mahantaṁ aggikkhandhaṁ nibbāpetunti.",
  "tika-s0305t1:122_5": "Evaṁ, bhante”ti.",
  "tika-s0305t1:123_0": "Etthāpi yathāsakaṁ āhāravasena passaddhisambojjhaṅgādīnaṁ bhāvanā samuṭṭhāpanāti veditabbā.",
  "tika-s0305t1:123_1": "Tattha passaddhisambojjhaṅgassa bhāvanā vuttā eva, samādhisambojjhaṅgassa vuccamānā, itarassa anantaraṁ vakkhati.",
  "tika-s0305t1:123_2": "Paññāpayogamandatāyāti paññābyāpārassa appabhāvena.",
  "tika-s0305t1:123_3": "Yathā hi dānaṁ alobhappadhānaṁ, sīlaṁ adosappadhānaṁ, evaṁ bhāvanā amohappadhānā.",
  "tika-s0305t1:123_4": "Tattha yadā paññā na balavatī hoti, tadā bhāvanā pubbenāparaṁ visesāvahā na hoti, anabhisaṅkhato viya āhāro purisassa yogino cittassa abhiruciṁ na uppādeti, tena taṁ nirassādaṁ hoti.",
  "tika-s0305t1:123_5": "Tathā bhāvanāya sammadeva vīthipaṭipattiyā abhāvena upasamasukhaṁ na vindati, tenapi cittaṁ nirassādaṁ hoti.",
  "tika-s0305t1:123_6": "Tena vuttaṁ “paññāpayoga…pe…",
  "tika-s0305t1:123_7": "nirassādaṁ hotī”ti.",
  "tika-s0305t1:124_0": "Tassa saṁveguppādanañca pasāduppādanañca tikicchananti taṁ dassento “aṭṭha saṁvegavatthūnī”tiādimāha.",
  "tika-s0305t1:124_1": "Tattha jātijarābyādhimaraṇāni yathārahaṁ sugatiyaṁ duggatiyañca hontīti tadaññameva pañcavidhabandhanādikhuppipāsādiaññamaññavibādhanādihetukaṁ apāyadukkhaṁ daṭṭhabbaṁ.",
  "tika-s0305t1:124_2": "Tayidaṁ sabbaṁ tesaṁ tesaṁ sattānaṁ paccuppannabhavanissitaṁ gahitanti atīte anāgate ca kāle vaṭṭamūlakadukkhāni visuṁ gahitāniyeva.",
  "tika-s0305t1:124_3": "Ye pana sattā āhārūpajīvino tattha ca uṭṭhānaphalūpajīvino, tesaṁ aññehi asādhāraṇaṁ jīvikadukkhaṁ aṭṭhamaṁ saṁvegavatthu gahitanti daṭṭhabbaṁ.",
  "tika-s0305t1:124_4": "Ayaṁ vuccati samaye sampahaṁsanāti ayaṁ sampahaṁsitabbasamaye vuttanayena saṁvegajananavasena ceva pasāduppādanavasena ca sammadeva pahaṁsanā, saṁvegajananapubbakapasāduppādanena bhāvanācittassa tosanātiattho.",
  "tika-s0305t1:125_0": "Sammāpaṭipattiṁāgammāti līnuddhaccavirahena samathavīthipaṭipattiyā ca sammadeva bhāvanāpaṭipattiṁ āgamma.",
  "tika-s0305t1:126_0": "Alīnantiādīsu kosajjapakkhikānaṁ dhammānaṁ anadhimattatāya alīnaṁ, uddhaccapakkhikānaṁ anadhimattatāya anuddhataṁ, paññāpayogasampattiyā upasamasukhādhigamena ca anirassādaṁ, tato eva ārammaṇe samappavattaṁ samathavīthipaṭipannañca.",
  "tika-s0305t1:126_1": "Tattha alīnatāya paggahe, anuddhatāya ca niggahe, anirassādatāya sampahaṁsane na byāpāraṁ āpajjati.",
  "tika-s0305t1:126_2": "Alīnānuddhaccatāhi ārammaṇe samappavattaṁ, anirassādatāya samathavīthipaṭipannaṁ, samappavattiyā vā alīnaṁ anuddhataṁ, samathavīthipaṭipattiyā anirassādanti daṭṭhabbaṁ.",
  "tika-s0305t1:126_3": "Ayaṁ vuccati samaye ajjhupekkhanatāti ayaṁ ajjhupekkhitabbasamaye cittassa paggahaniggahasampahaṁsanesu byāvaṭatāsaṅkhātaṁ paṭipakkhaṁ abhibhuyya upekkhanā vuccati.",
  "tika-s0305t1:126_4": "Esāti samādhibojjhaṅgo anuppanno uppajjati.",
  "tika-s0305t1:126_5": "Arahattamaggena bhāvanāpāripūrī hotīti etena nippariyāyato samādhivepullappattopi arahā evāti dasseti.",
  "tika-s0305t1:127_0": "Anurodhavirodhapahānavasena majjhattabhāvo upekkhāsambojjhaṅgassa kāraṇaṁ tasmiṁ sati sijjhanato, asati ca asijjhanato, so ca majjhattabhāvo visayavasena duvidhoti āha “sattamajjhattatā saṅkhāramajjhattatā”ti.",
  "tika-s0305t1:127_1": "Tadubhayavasena cassa virujjhanaṁ passaddhisambojjhaṅgassa bhāvanāya eva dūrīkatanti anurujjhanasseva pahānavidhiṁ dassento “sattamajjhattatā”tiādimāha.",
  "tika-s0305t1:127_2": "Tathā hissa sattasaṅkhārakelāyanapuggalaparivajjanaṁ “uppattiyā kāraṇa”nti vuccati.",
  "tika-s0305t1:127_3": "Upekkhāya hi visesato rāgo paṭipakkho, tato rāgabahulassa puggalassa upekkhā “visuddhimaggo”ti vuccati.",
  "tika-s0305t1:127_4": "Dvīhākārehīti kammassakatāpaccavekkhaṇaṁ attasuññatāpaccavekkhaṇanti imehi dvīhi kāraṇehi.",
  "tika-s0305t1:127_5": "Dvīhevāti avadhāraṇaṁ saṅkhārasahitāya saṅkhyāsamānatāya dassanatthaṁ.",
  "tika-s0305t1:127_6": "Saṅkhyā eva hettha samānaṁ, na saṅkhyeyyaṁ sabbathā samānanti.",
  "tika-s0305t1:127_7": "Assāmikabhāvo anattaniyatā.",
  "tika-s0305t1:127_8": "Sati hi attani tassa kiñcanabhāvena cīvaraṁ aññaṁ vā kiñci attaniyaṁ nāma siyā, so pana koci natthevāti adhippāyo.",
  "tika-s0305t1:127_9": "Anaddhaniyanti, na addhānakkhamaṁ, na ciraṭṭhāyi ittaraṁ aniccanti attho.",
  "tika-s0305t1:127_10": "Tāvakālikanti tasseva vevacanaṁ.",
  "tika-s0305t1:128_0": "Mamāyatīti mamattaṁ karoti.",
  "tika-s0305t1:128_1": "Mamāti taṇhāya pariggayha tiṭṭhati.",
  "tika-s0305t1:128_2": "Dhanāyantāti dhanaṁ dabbaṁ karontā.",
  "tika-s0305t1:128_3": "Assāti upekkhāsambojjhaṅgassa arahattamaggena bhāvanāpāripūrī hoti.",
  "tika-s0305t1:128_4": "Tathā hi arahato eva chaḷaṅgupekkhānipphatti.",
  "tika-s0305t1:129_0": "Asubhārammaṇādhammāti asubhappakārā asubhajhānassa ārammaṇabhūtā dhammā.",
  "tika-s0305t1:129_1": "Kāmaṁ indriyabaddhāpi kesādayo asubhappakārā eva, visesato pana jigucchitabbe jigucchāvahe gaṇhanto “dasā”ti āha.",
  "tika-s0305t1:129_2": "Yathā manasikaroto sabhāvasarasato tattha asubhasaññā santiṭṭhati, tathā pavatto manasikāro upāyamanasikāro.",
  "tika-s0305t1:129_3": "Asubhe asubhapaṭikkūlākārassa uggaṇhanaṁ, yathā vā tattha uggahanimittaṁ uppajjati, tathā manasikāro asubhanimittassa uggaho.",
  "tika-s0305t1:129_4": "Upacārappanāvahāya asubhabhāvanāya anuyuñjanā asubhabhāvanānuyogo.",
  "tika-s0305t1:130_0": "Manacchaṭṭhānaṁ indriyānaṁ suṭṭhu susaṁvaraṇe sati avasaraṁ alabhanto kāmacchando pahīyateva, tathā bhojane mattaññuno mitāhārassa thinamiddhābhibhavābhāvā otāraṁ alabhamāno kāmacchando pahīyati.",
  "tika-s0305t1:130_1": "Yo pana āhāre paṭikkūlasaññaṁ tabbipariṇāmassa tadādhārassa tassa ca udariyabhūtassa ativiya jegucchataṁ, kāyassa ca āhāratiṭṭhakataṁ sammadeva jānāti, so sabbaso bhojane pamāṇassa jānanena visesato bhojane mattaññū nāma.",
  "tika-s0305t1:130_2": "Tassa kāmacchando pahīyateva, aṭṭhakathāyaṁ pana appāhārataṁyeva dassetuṁ “catunna”ntiādi vuttaṁ.",
  "tika-s0305t1:130_3": "Asubhakammikatissatthero dantaṭṭhidassāvī.",
  "tika-s0305t1:130_4": "Pahīnassāti vikkhambhanavasena pahīnassa.",
  "tika-s0305t1:130_5": "Abhidhammapariyāyena sabbopi lobho kāmacchandanīvaraṇanti “arahattamaggena āyatiṁ anuppādo”ti vuttaṁ.",
  "tika-s0305t1:131_0": "Mejjati hitapharaṇavasena siniyhatīti mitto, hitesī puggalo, tasmiṁ mitte bhavā, mittassa vā esāti mettā, hitesitā.",
  "tika-s0305t1:131_1": "Sā eva paṭipakkhato cetaso vimuttīti mettācetovimutti.",
  "tika-s0305t1:131_2": "Tattha mettāyanassa sattesu hitapharaṇassa uppādanaṁ pavattanaṁ mettānimittassa uggaho.",
  "tika-s0305t1:131_3": "Tenāha “odissakā”tiādi.",
  "tika-s0305t1:132_0": "Tattha attapiyasahāyamajjhattaverivasena odissakatā.",
  "tika-s0305t1:132_1": "Sīmāsambhede kate anodissakatā.",
  "tika-s0305t1:132_2": "Ekādidisāpharaṇavasena disāpharaṇatā mettāya uggaṇhane veditabbā.",
  "tika-s0305t1:132_3": "Uggaho yāva upacārā daṭṭhabbo.",
  "tika-s0305t1:132_4": "Uggahitāya āsevanā bhāvanā, sabbā itthiyo purisā ariyā anariyā devā manussā vinipātikāti sattodhikaraṇavasena pavattā sattavidhā, aṭṭhavīsatividhā vā, dasahi disāhi disodhikaraṇavasena pavattā dasavidhā, ekekāya disāya sattādiitthādiaverādibhedena asītādhikacatusatappabhedā ca odhisopharaṇamettā.",
  "tika-s0305t1:132_5": "Sabbe sattā, pāṇā, bhūtā, puggalā, attabhāvapariyāpannāti etesaṁ vasena pañcavidhā.",
  "tika-s0305t1:132_6": "Ekekasmiṁ averā hontu, abyāpajjā, anīghā, sukhī attānaṁ pariharantūti catudhā pavattiyā vīsatividhā anodhisopharaṇamettā, taṁ sandhāyāha –",
  "tika-s0305t1:132_7": "“odhiso…pe…",
  "tika-s0305t1:132_8": "bhāventassapī”ti.",
  "tika-s0305t1:132_9": "Tvaṁ etassātiādinā kammassakatāpaccavekkhaṇaṁ dasseti.",
  "tika-s0305t1:132_10": "Paṭisaṅkhāne ṭhitassāti kodhe yathāvuttassa ādīnavassa tappaṭipakkhato akodhe mettāya ānisaṁsassa ca paṭisaṅkhāne sammadeva jānane.",
  "tika-s0305t1:132_11": "Sevantassāti bhajantassa byāpādo pahīyati.",
  "tika-s0305t1:133_0": "Atibhojane nimittaggāhoti āhārassa adhikabhojane thinamiddhassa nimittaggāho, “ettake bhutte thinamiddhaṁ uppajjati, ettake no”ti thinamiddhassa kāraṇākāraṇaggāhoti attho.",
  "tika-s0305t1:133_1": "Divā sūriyālokanti divā gahitanimittaṁ sūriyālokaṁ, rattiyaṁ manasikarontassapīti evamettha attho veditabbo.",
  "tika-s0305t1:133_2": "Dhutaṅgānaṁ vīriyanissitattā vuttaṁ “dhutaṅganissitasappāyakathāyapī”ti.",
  "tika-s0305t1:134_0": "Kukkuccampi katākatānusocanavasena pavattamānaṁ cetaso avūpasamāvahatāya uddhaccena samānalakkhaṇamevāti tadubhayassa pahānakāraṇaṁ dassento bhagavā –",
  "tika-s0305t1:134_1": "“atthi, bhikkhave, cetaso vūpasamo”tiādimāha.",
  "tika-s0305t1:134_2": "Tasmā bāhusaccādi tassa pahānakāraṇanti dassetuṁ “apica cha dhammā”tiādimāha.",
  "tika-s0305t1:134_3": "Tattha bahussutassa ganthato, atthato dhammaṁ vicārentassa attavedādipaṭilābhasambhavato vikkhepo na hoti.",
  "tika-s0305t1:134_4": "Yathāvihitapaṭipattiyā yathādhammapaṭikārappattiyā ca vippaṭisāro anavasarovāti “bāhusaccenapi…pe…",
  "tika-s0305t1:134_5": "uddhaccakukkuccaṁ pahīyatī”ti vuttaṁ.",
  "tika-s0305t1:134_6": "Yadaggena bahussutassa paṭisaṅkhānavato uddhaccakukkuccaṁ pahīyati, tadaggena paripucchakatāvinayapakataññutāhipi taṁ pahīyatīti daṭṭhabbaṁ.",
  "tika-s0305t1:134_7": "Vuddhasevitā ca vuddhasīlitaṁ āvahatīti cetaso vūpasamakarattā uddhaccakukkuccassa pahānakārī vuttā, vuddhabhāvaṁ pana anapekkhitvā vinayadharā kukkuccavinodakā kalyāṇamittāti daṭṭhabbā.",
  "tika-s0305t1:134_8": "Vikkhepo ca bhikkhūnaṁ yebhuyyena kukkuccahetuko hotīti “kappiyākappiyaparipucchābahulassā”tiādinā vinayanayeneva paripucchakatādayo niddiṭṭhā.",
  "tika-s0305t1:134_9": "Pahīne uddhaccakukkucceti niddhāraṇe bhummaṁ.",
  "tika-s0305t1:134_10": "Kukkuccassa domanassasahagatattā anāgāmimaggena āyatiṁ anuppādo vutto.",
  "tika-s0305t1:135_0": "Kusalākusalā dhammātiādīsu yaṁ vattabbaṁ, taṁ heṭṭhā vuttameva.",
  "tika-s0305t1:135_1": "Kāmaṁ bāhusaccaparipucchakatāhi aṭṭhavatthukāpi vicikicchā pahīyati, tathāpi ratanattayavicikicchāmūlikā sesavicikicchāti katvā vuttaṁ “tīṇi ratanāni ārabbhā”tiādi.",
  "tika-s0305t1:135_2": "Vinaye pakataññutāya ca sati sikkhāya kaṅkhāya asambhavo eva, tathā ratanattayaguṇāvabodhe sati pubbantādīsu saṁsayassāti āha –",
  "tika-s0305t1:135_3": "“vinaye”tiādi.",
  "tika-s0305t1:135_4": "Okappanīyasaddhā saddheyyavatthuṁ anupavisitvā viya adhimuccanaṁ, tañca tathā adhimokkhuppādanameva.",
  "tika-s0305t1:135_5": "Saddhāya ninnapoṇapabbhāratā adhimutti.",
  "tika-s0305t1:135_6": "Arahattena kūṭaṁ gaṇhi sattapi bojjhaṅge vitthāretvā desanāya osāpitattā.",
  "tika-s0305t1:136_0": "Āhārasuttavaṇṇanā niṭṭhitā.",
  "tika-s0305t1:137_0": "2. Pariyāyasuttavaṇṇanā",
  "tika-s0305t1:138_0": "233.Sambahulātivuccanti saṅghasamaññāya abhāvato.",
  "tika-s0305t1:138_1": "Tato paranti tiṇṇaṁ janānaṁ upari saṅgho catuvaggakaraṇīyādisaṅghakammavasena kammappattattā.",
  "tika-s0305t1:138_2": "Pavisiṁsūti bhāvini pavisane bhūte viya katvā upacārena vuttanti āha –",
  "tika-s0305t1:138_3": "“paviṭṭhā”ti.",
  "tika-s0305t1:138_4": "Bhāvini hi bhūte viya upacāro. Tenāha –",
  "tika-s0305t1:138_5": "“te panā”tiādi, te pana bhikkhūti attho.",
  "tika-s0305t1:138_6": "Puna te panāti titthiyā titthiyasāvakā ca.",
  "tika-s0305t1:139_0": "Imasmiṁpaññāpaneti “pañca nīvaraṇe pahāyā”tiādinayappavatte imasmiṁ pakāre atthapaññāpane.",
  "tika-s0305t1:139_1": "Visissati aññamaññato pabhijjatīti viseso, bhedo.",
  "tika-s0305t1:139_2": "Svāyaṁ idha antogadhādhikabhāvo adhippetoti āha –",
  "tika-s0305t1:139_3": "“ko visesoti kiṁ adhika”nti.",
  "tika-s0305t1:139_4": "Adhikaṁ payasanaṁ payuñjananti adhippayāso, adhikappayogo.",
  "tika-s0305t1:139_5": "Nānā karīyati etenāti nānākaraṇaṁ, bhedoti āha –",
  "tika-s0305t1:139_6": "“kiṁ nānatta”nti.",
  "tika-s0305t1:139_7": "Dutiyapadeti “anusāsaniyā vā anusāsani”nti etasmiṁ pade.",
  "tika-s0305t1:139_8": "Eseva nayoti yathā paṭhamasmiṁ pade atthayojanā, evaṁ dutiyapadepi yojetabbā.",
  "tika-s0305t1:140_0": "Tīṇi ṭhānānīti devamārabrahmaṭṭhānāni tīṇi “sadevake loke”tiādinā loke pakkhipitvā.",
  "tika-s0305t1:140_1": "“Sassamaṇabrāhmaṇiyā pajāya sadevamanussāyā”ti dve ṭhānāni.",
  "tika-s0305t1:140_2": "“Pajāyā”ti ettha pakkhipitvā iti pañcahi padehi.",
  "tika-s0305t1:140_3": "Uddesanti uddisitabbataṁ.",
  "tika-s0305t1:140_4": "Gaṇananti eko kāmacchandoti gahetabbataṁ gacchati.",
  "tika-s0305t1:140_5": "Attano hatthapādādīsūti nidassanamattaṁ daṭṭhabbaṁ samudāyaṁ ārabbha paṭighassa uppajjanato.",
  "tika-s0305t1:140_6": "Attano khandhesu vimati “ahaṁ nu khosmī”tiādinā.",
  "tika-s0305t1:141_0": "Kiñcāpi sabbaṁ vīriyaṁ cetasikameva, yaṁ pana kāyakammādhiṭṭhānādivasena manasi kāyikapayogasamuṭṭhāpanaṁ vīriyaṁ kāyikanti laddhapariyāyanti tato visesetvā cetasikanti yathādhippetadutiyatādassanatthaṁ.",
  "tika-s0305t1:141_1": "Yadipi yathākappitairiyāpathasandhāraṇavasena pavattamānaṁ vīriyaṁ kāyassa tathāpavattassa paccayabhūtanti na sakkā vattuṁ, tathāpi na tādiso kāyapayogo, tadā pavatto natthīti vuttaṁ “kāyapayogaṁ vinā uppannavīriya”nti.",
  "tika-s0305t1:141_2": "Satisambojjhaṅgasadiso vāti iminā ajjhattike saṅkhāre ajjhupekkhanavasena pavattā ajjhattadhammesu upekkhātiādinayaṁ atidisati.",
  "tika-s0305t1:142_0": "“Missakabojjhaṅgā kathitā”ti vatvā tamatthaṁ vibhāvetuṁ “etesū”tiādi vuttaṁ.",
  "tika-s0305t1:142_1": "Caṅkamantenapi ariyamaggaṁ adhigantuṁ sakkāti katvā vuttaṁ “maggaṁ apattaṁ kāyikavīriya”nti.",
  "tika-s0305t1:142_2": "Bojjhaṅgā na labbhantīti nippariyāyabojjhaṅgā na labbhantī.",
  "tika-s0305t1:142_3": "Bojjhaṅge uddharanti pariyāyatoti adhippāyo.",
  "tika-s0305t1:142_4": "Sesāti bahiddhādhammesu sati-dhammavicaya-upekkhā-cetasika-vīriya-savitakka-savicāra-pīti-samādhī dve passaddhiyo ca.",
  "tika-s0305t1:142_5": "Ayaṁ pana nayo pacurappavattivasena aṭṭhakathānayeneva vutto.",
  "tika-s0305t1:142_6": "Theravādavasena pana avitakkaavicāramattā pītisamādhisambojjhaṅgā rūpāvacarāpi atthīti tepi gahetvā dasa missakāva hontīti vattabbaṁ siyāti.",
  "tika-s0305t1:143_0": "Pariyāyasuttavaṇṇanā niṭṭhitā.",
  "tika-s0305t1:144_0": "3. Aggisuttavaṇṇanā",
  "tika-s0305t1:145_0": "234.Loṇadhūpananti loṇañca dhūpanañca loṇadhūpanaṁ.",
  "tika-s0305t1:145_1": "Yodhakammanti yodhapuggalena kattabbaṁ kammaṁ.",
  "tika-s0305t1:145_2": "Mantakammanti rājakiccamantanaṁ.",
  "tika-s0305t1:145_3": "Paṭihārakammanti rañño santikaṁ āgatānaṁ vacanaṁ rañño nivedetvā tato nesaṁ paṭiharaṇakammaṁ.",
  "tika-s0305t1:145_4": "Tasmāti sabbatthikattā satiyā.",
  "tika-s0305t1:145_5": "Evaṁ “satiñca khvāha”ntiādikaṁ avoca.",
  "tika-s0305t1:145_6": "Pubbabhāgavipassanā bojjhaṅgāva kathitā paggahaniggahavinoditattā.",
  "tika-s0305t1:146_0": "Aggisuttavaṇṇanā niṭṭhitā.",
  "tika-s0305t1:147_0": "4. Mettāsahagatasuttavaṇṇanā",
  "tika-s0305t1:148_0": "235.",
  "tika-s0305t1:148_1": "Kīdisā gati nibbatti etissāti kiṁgatikā, kiṁniṭṭhāti vuttaṁ hoti.",
  "tika-s0305t1:148_2": "Kīdisī paramā uttamā koṭi etissāti kiṁparamā.",
  "tika-s0305t1:148_3": "Kīdisaṁ phalaṁ ānisaṁsaṁ udayo etissāti kiṁphalā.",
  "tika-s0305t1:148_4": "Saṁsaṭṭhaṁ sampayuttanti idaṁ sahagata-saddassa atthadassanamattaṁ, idha pana mettājhānaṁ pādakaṁ katvā vipassanāpubbabhāgabojjhaṅgā ca “mettāsahagataṁ satisambojjhaṅga”ntiādinā vuttāti veditabbaṁ.",
  "tika-s0305t1:148_5": "Sabbatthāti sabbesu bojjhaṅgesu sabbesu ca brahmavihāresu.",
  "tika-s0305t1:149_0": "Paṭikūleti virajjatīti paṭikūlaṁ, aniṭṭhaṁ.",
  "tika-s0305t1:149_1": "Na paṭikūlaṁ appaṭikūlaṁ, iṭṭhaṁ.",
  "tika-s0305t1:149_2": "Tenāha “iṭṭhe vatthusmi”nti.",
  "tika-s0305t1:149_3": "Etthāti appaṭikūlavatthusmiṁ.",
  "tika-s0305t1:149_4": "Evanti paṭikūlasaññī.",
  "tika-s0305t1:149_5": "Satte appaṭikūle asubhapharaṇaṁ, saṅkhāre appaṭikūle aniccanti manasikāraṁ karonto.",
  "tika-s0305t1:149_6": "Asubhāyāti asubhasaññāya.",
  "tika-s0305t1:149_7": "Aniccato vā upasaṁharatīti aniccanti manasikāraṁ pavatteti.",
  "tika-s0305t1:149_8": "“Eseva nayo”ti saṅkhepato vuttamatthaṁ vivarituṁ “appaṭikūlapaṭikūlesū”tiādi vuttaṁ.",
  "tika-s0305t1:149_9": "Chaḷaṅgupekkhanti chasu ārammaṇesu pahīnānurodhassa uppattiyā chaḷaṅgavantaṁ upekkhaṁ.",
  "tika-s0305t1:150_0": "Mettāyāti mettābhāvanāya.",
  "tika-s0305t1:150_1": "Paṭikūlādīsu vatthūsu icchitavihārena viharituṁ samatthatā ariyānaṁ eva, tattha ca arahato eva ijjhanato ariyiddhi nāma.",
  "tika-s0305t1:150_2": "Tassā ariyiddhiyā ca dassitattā desanā vinivaṭṭetabbā pariyosānetabbā siyā.",
  "tika-s0305t1:150_3": "Arahattaṁ pāpuṇituṁ na sakkoti indriyānaṁ aparipakkattā nikantiyā ca duppariyādānato.",
  "tika-s0305t1:150_4": "Ayaṁ desanāti “mettāsahagataṁ bojjhaṅgaṁ bhāvetī”tiādinā ayaṁ desanā āraddhā.",
  "tika-s0305t1:150_5": "Yo hi mettājhānaṁ pādakaṁ katvā sammasanaṁ ārabhitvā arahattaṁ pāpuṇituṁ asakkonto parisuddhesu vaṇṇakasiṇesu vimokkhasaṅkhātaṁ rūpāvacarajjhānaṁ nibbatteti, taṁ sandhāyāha bhagavā –",
  "tika-s0305t1:150_6": "“subhaṁ kho pana vimokkhaṁ upasampajja viharatī”ti.",
  "tika-s0305t1:151_0": "Subhaparamanti subhavimokkhaparamaṁ.",
  "tika-s0305t1:151_1": "Idha loke eva paññā assa.",
  "tika-s0305t1:151_2": "Tenāha “lokiyapaññassāti attho”ti.",
  "tika-s0305t1:151_3": "Arahattaparamāva mettā arahattamaggassa pādakattā.",
  "tika-s0305t1:151_4": "Karuṇādīsupi eseva nayoti karuṇādijhānaṁ pādakaṁ katvā saṅkhāre sammasanto arahattaṁ pattuṁ sakkoti, tassa arahatthaparamā karuṇā hoti, evaṁ muditāupekkhāsupi vattabbanti imamatthaṁ atidisati.",
  "tika-s0305t1:151_5": "Puna desanārambhapayojanaṁ pana “iminā nayenā”ti heṭṭhā atidiṭṭhameva.",
  "tika-s0305t1:152_0": "Subhaparamāditāti mettākaruṇāmuditāupekkhānaṁ subhaparamatā ākāsānañcāyatanaparamatā, viññāṇañcāyatanaparamatā, ākiñcaññāyatanaparamatā.",
  "tika-s0305t1:152_1": "Tassa tassāti subhavimokkhassa heṭṭhā tiṇṇaṁ arūpajjhānānañca yathākkamaṁ upanissayattā.",
  "tika-s0305t1:152_2": "Appaṭikūlaparicayāti iṭṭhārammaṇe manasikārabahulīkārā.",
  "tika-s0305t1:152_3": "Appakasirenevāti sukheneva.",
  "tika-s0305t1:152_4": "Tatthāti visuddhatāya iṭṭhesu vaṇṇakasiṇesu.",
  "tika-s0305t1:152_5": "Cittanti bhāvanāmayacittaṁ pakkhandati appanāvasena.",
  "tika-s0305t1:152_6": "Tato paranti tato subhavimokkhato paraṁ vimokkhānaṁ upanissayo nāma na hoti, mettāsahagatabhāvo daṭṭhabbo.",
  "tika-s0305t1:153_0": "Sattadukkhaṁ samanupassantassāti daṇḍena abhihaṭappattarūpahetuṁ sattesu uppajjanakadukkhaṁ ñāṇena vīmaṁsantassa.",
  "tika-s0305t1:153_1": "Tayidaṁ rūpanimittakaṁ sattesu uppajjanakaṁ dukkhaṁ ñāṇena karuṇāvihārissa visesato pakkhandatīti katvā vuttaṁ “appakasireneva tattha cittaṁ pakkhandatī”ti, na pana sabbaso arūpe ānisaṁsadassanato.",
  "tika-s0305t1:154_0": "Viññāṇaṁsamanupassantassāti idaṁ pāmojjagahaṇamukhena tannissayaviññāṇassa gahaṇaṁ sambhavatīti katvā vuttaṁ.",
  "tika-s0305t1:154_1": "Viññāṇaggahaṇaparicitanti vuttanayena viññāṇaggahaṇe paricitaṁ.",
  "tika-s0305t1:155_0": "Upekkhāvihārissāti upekkhābrahmavihāraṁ viharato.",
  "tika-s0305t1:155_1": "Ābhogābhāvatoti sukhādivasena ābhujanābhāvato.",
  "tika-s0305t1:155_2": "Sukha…pe…",
  "tika-s0305t1:155_3": "sambhavatoti sukhadukkhāti paramatthakammaggahaṇe vimukhatāsambhavato.",
  "tika-s0305t1:155_4": "Avijjamānaggahaṇadukkhanti paramatthato avijjamānasattapaññattigahaṇaparicitaṁ tassa tassa abhāvamattakassa gahaṇampi dukkhaṁ kusalampi hoti.",
  "tika-s0305t1:155_5": "Sesaṁ suviññeyyameva.",
  "tika-s0305t1:156_0": "Mettāsahagatasuttavaṇṇanā niṭṭhitā.",
  "tika-s0305t1:157_0": "5. Saṅgāravasuttavaṇṇanā",
  "tika-s0305t1:158_0": "236.Paṭhamaññevāti puretaraṁyeva.",
  "tika-s0305t1:158_1": "Asajjhāyakatānaṁ mantānaṁ appaṭibhānaṁ pageva paṭhamaṁyeva siddhaṁ, tattha vattabbameva natthīti adhippāyo.",
  "tika-s0305t1:158_2": "Pariyuṭṭhānaṁ nāma abhibhavo gahaṇanti āha –",
  "tika-s0305t1:158_3": "“kāmarāgapariyuṭṭhitenāti kāmarāgagahitenā”ti.",
  "tika-s0305t1:158_4": "Vikkhambheti apanetīti vikkhambhanaṁ, paṭipakkhato nissarati etenāti nissaraṇaṁ, vikkhambhanañca taṁ nissaraṇañcāti vikkhambhananissaraṇaṁ. Tenāha –",
  "tika-s0305t1:158_5": "“tatthā”tiādi.",
  "tika-s0305t1:158_6": "Sesapadadvayepi eseva nayo.",
  "tika-s0305t1:158_7": "Attanā araṇiyo pattabbo attattho, tathā parattho veditabbo.",
  "tika-s0305t1:159_0": "“Aniccato anupassanto niccasaññaṁ pajahatī”tiādīsu byāpādādīnaṁ anāgatattā abyāpādavāre tadaṅganissaraṇaṁ na gahitaṁ.",
  "tika-s0305t1:159_1": "Kiñcāpi na gahitaṁ, paṭisaṅkhānavasena pana tassa vinodetabbatāya tadaṅganissaraṇampi labbhatevāti sakkā viññātuṁ.",
  "tika-s0305t1:159_2": "Ālokasaññā upacārappattā, appanāppattā vā, yo koci kasiṇajjhānādibhedo samatho.",
  "tika-s0305t1:159_3": "Dhammavavatthānaṁ upacārappanāppattavasena gahetabbaṁ.",
  "tika-s0305t1:160_0": "Kuthitoti tatto.",
  "tika-s0305t1:160_1": "Usmudakajātoti tasseva kuthitabhāvassa usmudakataṁ accuṇhataṁ patto.",
  "tika-s0305t1:160_2": "Tenāha “usumajāto”ti.",
  "tika-s0305t1:160_3": "Tilabījakādibhedenāti tilabījakakaṇṇikakesarādibhedena.",
  "tika-s0305t1:160_4": "Sevālena…pe…",
  "tika-s0305t1:160_5": "paṇakenāti udakapicchilena.",
  "tika-s0305t1:160_6": "Appasanno ākulatāya.",
  "tika-s0305t1:160_7": "Asannisinno kalaluppattiyā.",
  "tika-s0305t1:160_8": "Anālokaṭṭhāneti ālokarahite ṭhāne.",
  "tika-s0305t1:161_0": "Saṅgāravasuttavaṇṇanā niṭṭhitā.",
  "tika-s0305t1:162_0": "6. Abhayasuttavaṇṇanā",
  "tika-s0305t1:163_0": "237.Ekaṁsena bhagavā nīvaraṇāti ekaṁsato eva bhagavā ete dhammā nīvaraṇā citte kusalappavattiyā nīvaraṇato.",
  "tika-s0305t1:163_1": "Kāyakilamathoti kāyaparissamo, so pana aṭṭhuppattiyā paccayattā “daratho”ti vutto.",
  "tika-s0305t1:163_2": "Cittakilamatho tappaccayajāto daṭṭhabbo. Tenāha –",
  "tika-s0305t1:163_3": "“tassa kirā”tiādi.",
  "tika-s0305t1:163_4": "Cittadarathopi paṭippassambhīti ānetvā sambandho.",
  "tika-s0305t1:163_5": "Maggenevāti yathādhigatena ariyamaggeneva.",
  "tika-s0305t1:163_6": "Assāti abhayassa rājakumārassa.",
  "tika-s0305t1:163_7": "Etaṁ kāyacittadarathadvayaṁ.",
  "tika-s0305t1:164_0": "Abhayasuttavaṇṇanā niṭṭhitā.",
  "tika-s0305t1:165_0": "Sākacchavaggavaṇṇanā niṭṭhitā.",
  "tika-s0305t1:166_0": "7. Ānāpānavaggo",
  "tika-s0305t1:167_0": "1. Aṭṭhikamahapphalasuttādivaṇṇanā",
  "tika-s0305t1:168_0": "238.Uppannasaññāti saññāsīsena upacārajjhānaṁ vadati.",
  "tika-s0305t1:168_1": "Tenāha “taṁ paneta”ntiādi.",
  "tika-s0305t1:168_2": "Chavicammampi upaṭṭhātīti idaṁ saviññāṇakaṁ aviññāṇakampi kāyasāmaññato gahetvā vuttaṁ.",
  "tika-s0305t1:168_3": "Sati vā upādiseseti ettha upādiyati attano ārammaṇaṁ gaṇhātīti upādi, upādānaṁ, etassa ekadese appahīne satīti attho.",
  "tika-s0305t1:169_0": "Ānāpānavaggavaṇṇanā niṭṭhitā.",
  "tika-s0305t1:170_0": "8. Nirodhavaggo",
  "tika-s0305t1:171_0": "1-10. Asubhasuttādivaṇṇanā",
  "tika-s0305t1:172_0": "248-257.Anabhiratinti anabhiramaṇaṁ anapekkhitaṁ.",
  "tika-s0305t1:172_1": "Accantanirodhabhūte nibbāne pavattasaññā nirodhasaññā.",
  "tika-s0305t1:172_2": "Tattha sā maggasahagatā lokuttarā, yā pana nibbāne ninnabhāvena pavattā, upasamānussatisahagatā ca, sā lokiyāti āha –",
  "tika-s0305t1:172_3": "“nirodhasaññā missakā”ti.",
  "tika-s0305t1:172_4": "“Tesaṁ navasū”tiādi pamādapāṭho.",
  "tika-s0305t1:172_5": "“Ekādasasu appanā hoti, nava upacārajjhānikā”ti pāṭho gahetabbo.",
  "tika-s0305t1:172_6": "Vīsati kammaṭṭhānānīti idampi idhāgatanayo, na visuddhimaggādīsu āgatanayo.",
  "tika-s0305t1:172_7": "Ettha ca ārammaṇādīsu yathāyogaṁ appanaṁ upacāraṁ vā pāpuṇitvā arahattappattassa pubbabhāgabhūtā vipassanāmaggabojjhaṅgā kathitā.",
  "tika-s0305t1:173_0": "Nirodhavaggavaṇṇanā niṭṭhitā.",
  "tika-s0305t1:174_0": "Bojjhaṅgasaṁyuttavaṇṇanā niṭṭhitā."
}