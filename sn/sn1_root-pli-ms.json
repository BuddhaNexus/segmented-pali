{
  "sn1:1.0.1": "Saṃyutta Nikāya 1 ",
  "sn1:1.0.2": "1. Naḷavagga ",
  "sn1:1.0.3": "1. Oghataraṇasutta ",
  "sn1:1.1.1": "Evaṃ me sutaṃ—",
  "sn1:1.1.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "sn1:1.1.3": "Atha kho aññatarā devatā abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitā kho sā devatā bhagavantaṃ etadavoca: ",
  "sn1:1.1.4": "“kathaṃ nu tvaṃ, mārisa, oghamatarī”ti? ",
  "sn1:1.1.5": "“Appatiṭṭhaṃ khvāhaṃ, āvuso, anāyūhaṃ oghamatarin”ti. ",
  "sn1:1.1.6": "“Yathākathaṃ pana tvaṃ, mārisa, appatiṭṭhaṃ anāyūhaṃ oghamatarī”ti? ",
  "sn1:1.1.7": "“Yadāsvāhaṃ, āvuso, santiṭṭhāmi tadāssu saṃsīdāmi; ",
  "sn1:1.1.8": "yadāsvāhaṃ, āvuso, āyūhāmi tadāssu nibbuyhāmi. ",
  "sn1:1.1.9": "Evaṃ khvāhaṃ, āvuso, appatiṭṭhaṃ anāyūhaṃ oghamatarin”ti. ",
  "sn1:1.2.1": "“Cirassaṃ vata passāmi, ",
  "sn1:1.2.2": "brāhmaṇaṃ parinibbutaṃ; ",
  "sn1:1.2.3": "Appatiṭṭhaṃ anāyūhaṃ, ",
  "sn1:1.2.4": "tiṇṇaṃ loke visattikan”ti. ",
  "sn1:1.3.1": "Idamavoca sā devatā. ",
  "sn1:1.3.2": "Samanuñño satthā ahosi. ",
  "sn1:1.3.3": "Atha kho sā devatā: ",
  "sn1:1.3.4": "“samanuñño me satthā”ti bhagavantaṃ abhivādetvā padakkhiṇaṃ katvā tatthevantaradhāyīti. ",
  "sn1:2.0.1": "Saṃyutta Nikāya 1 ",
  "sn1:2.0.2": "1. Naḷavagga ",
  "sn1:2.0.3": "2. Nimokkhasutta ",
  "sn1:2.1.1": "Sāvatthinidānaṃ. ",
  "sn1:2.1.2": "Atha kho aññatarā devatā abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitā kho sā devatā bhagavantaṃ etadavoca: ",
  "sn1:2.2.1": "“Jānāsi no tvaṃ, mārisa, sattānaṃ nimokkhaṃ pamokkhaṃ vivekan”ti? ",
  "sn1:2.3.1": "“Jānāmi khvāhaṃ, āvuso, sattānaṃ nimokkhaṃ pamokkhaṃ vivekan”ti. ",
  "sn1:2.4.1": "“Yathākathaṃ pana tvaṃ, mārisa, jānāsi sattānaṃ nimokkhaṃ pamokkhaṃ vivekan”ti? ",
  "sn1:2.5.1": "“Nandībhavaparikkhayā, ",
  "sn1:2.5.2": "Saññāviññāṇasaṅkhayā; ",
  "sn1:2.5.3": "Vedanānaṃ nirodhā upasamā, ",
  "sn1:2.5.4": "Evaṃ khvāhaṃ āvuso jānāmi; ",
  "sn1:2.5.5": "Sattānaṃ nimokkhaṃ pamokkhaṃ vivekan”ti. ",
  "sn1:3.0.1": "Saṃyutta Nikāya 1 ",
  "sn1:3.0.2": "1. Naḷavagga ",
  "sn1:3.0.3": "3. Upanīyasutta ",
  "sn1:3.1.1": "Sāvatthinidānaṃ. ",
  "sn1:3.1.2": "Ekamantaṃ ṭhitā kho sā devatā bhagavato santike imaṃ gāthaṃ abhāsi: ",
  "sn1:3.2.1": "“Upanīyati jīvitamappamāyu, ",
  "sn1:3.2.2": "Jarūpanītassa na santi tāṇā; ",
  "sn1:3.2.3": "Etaṃ bhayaṃ maraṇe pekkhamāno, ",
  "sn1:3.2.4": "Puññāni kayirātha sukhāvahānī”ti. ",
  "sn1:3.3.1": "“Upanīyati jīvitamappamāyu, ",
  "sn1:3.3.2": "Jarūpanītassa na santi tāṇā; ",
  "sn1:3.3.3": "Etaṃ bhayaṃ maraṇe pekkhamāno, ",
  "sn1:3.3.4": "Lokāmisaṃ pajahe santipekkho”ti. ",
  "sn1:4.0.1": "Saṃyutta Nikāya 1 ",
  "sn1:4.0.2": "1. Naḷavagga ",
  "sn1:4.0.3": "4. Accentisutta ",
  "sn1:4.1.1": "Sāvatthinidānaṃ. ",
  "sn1:4.1.2": "Ekamantaṃ ṭhitā kho sā devatā bhagavato santike imaṃ gāthaṃ abhāsi: ",
  "sn1:4.2.1": "“Accenti kālā tarayanti rattiyo, ",
  "sn1:4.2.2": "Vayoguṇā anupubbaṃ jahanti; ",
  "sn1:4.2.3": "Etaṃ bhayaṃ maraṇe pekkhamāno, ",
  "sn1:4.2.4": "Puññāni kayirātha sukhāvahānī”ti. ",
  "sn1:4.3.1": "“Accenti kālā tarayanti rattiyo, ",
  "sn1:4.3.2": "Vayoguṇā anupubbaṃ jahanti; ",
  "sn1:4.3.3": "Etaṃ bhayaṃ maraṇe pekkhamāno, ",
  "sn1:4.3.4": "Lokāmisaṃ pajahe santipekkho”ti. ",
  "sn1:5.0.1": "Saṃyutta Nikāya 1 ",
  "sn1:5.0.2": "1. Naḷavagga ",
  "sn1:5.0.3": "5. Katichindasutta ",
  "sn1:5.1.1": "Sāvatthinidānaṃ. ",
  "sn1:5.1.2": "Ekamantaṃ ṭhitā kho sā devatā bhagavato santike imaṃ gāthaṃ abhāsi: ",
  "sn1:5.2.1": "“Kati chinde kati jahe, ",
  "sn1:5.2.2": "kati cuttari bhāvaye; ",
  "sn1:5.2.3": "Kati saṅgātigo bhikkhu, ",
  "sn1:5.2.4": "oghatiṇṇoti vuccatī”ti. ",
  "sn1:5.3.1": "“Pañca chinde pañca jahe, ",
  "sn1:5.3.2": "pañca cuttari bhāvaye; ",
  "sn1:5.3.3": "Pañca saṅgātigo bhikkhu, ",
  "sn1:5.3.4": "oghatiṇṇoti vuccatī”ti. ",
  "sn1:6.0.1": "Saṃyutta Nikāya 1 ",
  "sn1:6.0.2": "1. Naḷavagga ",
  "sn1:6.0.3": "6. Jāgarasutta ",
  "sn1:6.1.1": "Sāvatthinidānaṃ. ",
  "sn1:6.1.2": "Ekamantaṃ ṭhitā kho sā devatā bhagavato santike imaṃ gāthaṃ abhāsi: ",
  "sn1:6.2.1": "“Kati jāgarataṃ suttā, ",
  "sn1:6.2.2": "kati suttesu jāgarā; ",
  "sn1:6.2.3": "Katibhi rajamādeti, ",
  "sn1:6.2.4": "katibhi parisujjhatī”ti. ",
  "sn1:6.3.1": "“Pañca jāgarataṃ suttā, ",
  "sn1:6.3.2": "pañca suttesu jāgarā; ",
  "sn1:6.3.3": "Pañcabhi rajamādeti, ",
  "sn1:6.3.4": "pañcabhi parisujjhatī”ti. ",
  "sn1:7.0.1": "Saṃyutta Nikāya 1 ",
  "sn1:7.0.2": "1. Naḷavagga ",
  "sn1:7.0.3": "7. Appaṭividitasutta ",
  "sn1:7.1.1": "Sāvatthinidānaṃ. ",
  "sn1:7.1.2": "Ekamantaṃ ṭhitā kho sā devatā bhagavato santike imaṃ gāthaṃ abhāsi: ",
  "sn1:7.2.1": "“Yesaṃ dhammā appaṭividitā, ",
  "sn1:7.2.2": "Paravādesu nīyare; ",
  "sn1:7.2.3": "Suttā te nappabujjhanti, ",
  "sn1:7.2.4": "Kālo tesaṃ pabujjhitun”ti. ",
  "sn1:7.3.1": "“Yesaṃ dhammā suppaṭividitā, ",
  "sn1:7.3.2": "Paravādesu na nīyare; ",
  "sn1:7.3.3": "Te sambuddhā sammadaññā, ",
  "sn1:7.3.4": "Caranti visame saman”ti. ",
  "sn1:8.0.1": "Saṃyutta Nikāya 1 ",
  "sn1:8.0.2": "1. Naḷavagga ",
  "sn1:8.0.3": "8. Susammuṭṭhasutta ",
  "sn1:8.1.1": "Sāvatthinidānaṃ. ",
  "sn1:8.1.2": "Ekamantaṃ ṭhitā kho sā devatā bhagavato santike imaṃ gāthaṃ abhāsi: ",
  "sn1:8.2.1": "“Yesaṃ dhammā susammuṭṭhā, ",
  "sn1:8.2.2": "paravādesu nīyare; ",
  "sn1:8.2.3": "Suttā te nappabujjhanti, ",
  "sn1:8.2.4": "kālo tesaṃ pabujjhitun”ti. ",
  "sn1:8.3.1": "“Yesaṃ dhammā asammuṭṭhā, ",
  "sn1:8.3.2": "paravādesu na nīyare; ",
  "sn1:8.3.3": "Te sambuddhā sammadaññā, ",
  "sn1:8.3.4": "caranti visame saman”ti. ",
  "sn1:9.0.1": "Saṃyutta Nikāya 1 ",
  "sn1:9.0.2": "1. Naḷavagga ",
  "sn1:9.0.3": "9. Mānakāmasutta ",
  "sn1:9.1.1": "Sāvatthinidānaṃ. ",
  "sn1:9.1.2": "Ekamantaṃ ṭhitā kho sā devatā bhagavato santike imaṃ gāthaṃ abhāsi: ",
  "sn1:9.2.1": "“Na mānakāmassa damo idhatthi, ",
  "sn1:9.2.2": "Na monamatthi asamāhitassa; ",
  "sn1:9.2.3": "Eko araññe viharaṃ pamatto, ",
  "sn1:9.2.4": "Na maccudheyyassa tareyya pāran”ti. ",
  "sn1:9.3.1": "“Mānaṃ pahāya susamāhitatto, ",
  "sn1:9.3.2": "Sucetaso sabbadhi vippamutto; ",
  "sn1:9.3.3": "Eko araññe viharaṃ appamatto, ",
  "sn1:9.3.4": "Sa maccudheyyassa tareyya pāran”ti. ",
  "sn1:10.0.1": "Saṃyutta Nikāya 1 ",
  "sn1:10.0.2": "1. Naḷavagga ",
  "sn1:10.0.3": "10. Araññasutta ",
  "sn1:10.1.1": "Sāvatthinidānaṃ. ",
  "sn1:10.1.2": "Ekamantaṃ ṭhitā kho sā devatā bhagavantaṃ gāthāya ajjhabhāsi: ",
  "sn1:10.2.1": "“Araññe viharantānaṃ, ",
  "sn1:10.2.2": "santānaṃ brahmacārinaṃ; ",
  "sn1:10.2.3": "Ekabhattaṃ bhuñjamānānaṃ, ",
  "sn1:10.2.4": "kena vaṇṇo pasīdatī”ti. ",
  "sn1:10.3.1": "“Atītaṃ nānusocanti, ",
  "sn1:10.3.2": "nappajappanti nāgataṃ; ",
  "sn1:10.3.3": "Paccuppannena yāpenti, ",
  "sn1:10.3.4": "tena vaṇṇo pasīdati. ",
  "sn1:10.4.1": "Anāgatappajappāya, ",
  "sn1:10.4.2": "atītassānusocanā; ",
  "sn1:10.4.3": "Etena bālā sussanti, ",
  "sn1:10.4.4": "naḷova harito luto”ti. ",
  "sn1:10.4.5": "Naḷavaggo paṭhamo. ",
  "sn1:10.5.1": "Oghaṃ nimokkhaṃ upaneyyaṃ, ",
  "sn1:10.5.2": "Accenti katichindi ca; ",
  "sn1:10.5.3": "Jāgaraṃ appaṭividitā, ",
  "sn1:10.5.4": "Susammuṭṭhā mānakāminā; ",
  "sn1:10.5.5": "Araññe dasamo vutto, ",
  "sn1:10.5.6": "Vaggo tena pavuccati. ",
  "sn1:11.0.1": "Saṃyutta Nikāya 1 ",
  "sn1:11.0.2": "2. Nandanavagga ",
  "sn1:11.0.3": "11. Nandanasutta ",
  "sn1:11.1.1": "Evaṃ me sutaṃ—",
  "sn1:11.1.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "sn1:11.1.3": "Tatra kho bhagavā bhikkhū āmantesi: ",
  "sn1:11.1.4": "“bhikkhavo”ti. ",
  "sn1:11.1.5": "“Bhadante”ti te bhikkhū bhagavato paccassosuṃ. ",
  "sn1:11.1.6": "Bhagavā etadavoca: ",
  "sn1:11.2.1": "“Bhūtapubbaṃ, bhikkhave, aññatarā tāvatiṃsakāyikā devatā nandane vane accharāsaṅghaparivutā dibbehi pañcahi kāmaguṇehi samappitā samaṅgībhūtā paricārayamānā tāyaṃ velāyaṃ imaṃ gāthaṃ abhāsi: ",
  "sn1:11.3.1": "‘Na te sukhaṃ pajānanti, ",
  "sn1:11.3.2": "ye na passanti nandanaṃ; ",
  "sn1:11.3.3": "Āvāsaṃ naradevānaṃ, ",
  "sn1:11.3.4": "tidasānaṃ yasassinan’ti. ",
  "sn1:11.4.1": "Evaṃ vutte, bhikkhave, aññatarā devatā taṃ devataṃ gāthāya paccabhāsi: ",
  "sn1:11.5.1": "‘Na tvaṃ bāle pajānāsi, ",
  "sn1:11.5.2": "yathā arahataṃ vaco; ",
  "sn1:11.5.3": "Aniccā sabbasaṅkhārā, ",
  "sn1:11.5.4": "uppādavayadhammino; ",
  "sn1:11.5.5": "Uppajjitvā nirujjhanti, ",
  "sn1:11.5.6": "tesaṃ vūpasamo sukho’”ti. ",
  "sn1:12.0.1": "Saṃyutta Nikāya 1 ",
  "sn1:12.0.2": "2. Nandanavagga ",
  "sn1:12.0.3": "12. Nandatisutta ",
  "sn1:12.1.1": "Sāvatthinidānaṃ. ",
  "sn1:12.1.2": "Ekamantaṃ ṭhitā kho sā devatā bhagavato santike imaṃ gāthaṃ abhāsi: ",
  "sn1:12.2.1": "“Nandati puttehi puttimā, ",
  "sn1:12.2.2": "Gomā gohi tatheva nandati; ",
  "sn1:12.2.3": "Upadhīhi narassa nandanā, ",
  "sn1:12.2.4": "Na hi so nandati yo nirūpadhī”ti. ",
  "sn1:12.3.1": "“Socati puttehi puttimā, ",
  "sn1:12.3.2": "Gomā gohi tatheva socati; ",
  "sn1:12.3.3": "Upadhīhi narassa socanā, ",
  "sn1:12.3.4": "Na hi so socati yo nirūpadhī”ti. ",
  "sn1:13.0.1": "Saṃyutta Nikāya 1 ",
  "sn1:13.0.2": "2. Nandanavagga ",
  "sn1:13.0.3": "13. Natthiputtasamasutta ",
  "sn1:13.1.1": "Sāvatthinidānaṃ. ",
  "sn1:13.1.2": "Ekamantaṃ ṭhitā kho sā devatā bhagavato santike imaṃ gāthaṃ abhāsi: ",
  "sn1:13.2.1": "“Natthi puttasamaṃ pemaṃ, ",
  "sn1:13.2.2": "natthi gosamitaṃ dhanaṃ; ",
  "sn1:13.2.3": "Natthi sūriyasamā ābhā, ",
  "sn1:13.2.4": "samuddaparamā sarā”ti. ",
  "sn1:13.3.1": "“Natthi attasamaṃ pemaṃ, ",
  "sn1:13.3.2": "natthi dhaññasamaṃ dhanaṃ; ",
  "sn1:13.3.3": "Natthi paññāsamā ābhā, ",
  "sn1:13.3.4": "vuṭṭhi ve paramā sarā”ti. ",
  "sn1:14.0.1": "Saṃyutta Nikāya 1 ",
  "sn1:14.0.2": "2. Nandanavagga ",
  "sn1:14.0.3": "14. Khattiyasutta ",
  "sn1:14.1.1": "“Khattiyo dvipadaṃ seṭṭho, ",
  "sn1:14.1.2": "balībaddo catuppadaṃ; ",
  "sn1:14.1.3": "Komārī seṭṭhā bhariyānaṃ, ",
  "sn1:14.1.4": "yo ca puttāna pubbajo”ti. ",
  "sn1:14.2.1": "“Sambuddho dvipadaṃ seṭṭho, ",
  "sn1:14.2.2": "ājānīyo catuppadaṃ; ",
  "sn1:14.2.3": "Sussūsā seṭṭhā bhariyānaṃ, ",
  "sn1:14.2.4": "yo ca puttānamassavo”ti. ",
  "sn1:15.0.1": "Saṃyutta Nikāya 1 ",
  "sn1:15.0.2": "2. Nandanavagga ",
  "sn1:15.0.3": "15. Saṇamānasutta ",
  "sn1:15.1.1": "“Ṭhite majjhanhike kāle, ",
  "sn1:15.1.2": "sannisīvesu pakkhisu; ",
  "sn1:15.1.3": "Saṇateva brahāraññaṃ, ",
  "sn1:15.1.4": "taṃ bhayaṃ paṭibhāti man”ti. ",
  "sn1:15.2.1": "“Ṭhite majjhanhike kāle, ",
  "sn1:15.2.2": "sannisīvesu pakkhisu; ",
  "sn1:15.2.3": "Saṇateva brahāraññaṃ, ",
  "sn1:15.2.4": "sā rati paṭibhāti man”ti. ",
  "sn1:16.0.1": "Saṃyutta Nikāya 1 ",
  "sn1:16.0.2": "2. Nandanavagga ",
  "sn1:16.0.3": "16. Niddātandīsutta ",
  "sn1:16.1.1": "“Niddā tandī vijambhitā, ",
  "sn1:16.1.2": "Aratī bhattasammado; ",
  "sn1:16.1.3": "Etena nappakāsati, ",
  "sn1:16.1.4": "Ariyamaggo idha pāṇinan”ti. ",
  "sn1:16.2.1": "“Niddaṃ tandiṃ vijambhitaṃ, ",
  "sn1:16.2.2": "Aratiṃ bhattasammadaṃ; ",
  "sn1:16.2.3": "Vīriyena naṃ paṇāmetvā, ",
  "sn1:16.2.4": "Ariyamaggo visujjhatī”ti. ",
  "sn1:17.0.1": "Saṃyutta Nikāya 1 ",
  "sn1:17.0.2": "2. Nandanavagga ",
  "sn1:17.0.3": "17. Dukkarasutta ",
  "sn1:17.1.1": "“Dukkaraṃ duttitikkhañca, ",
  "sn1:17.1.2": "abyattena ca sāmaññaṃ; ",
  "sn1:17.1.3": "Bahūhi tattha sambādhā, ",
  "sn1:17.1.4": "yattha bālo visīdatī”ti. ",
  "sn1:17.2.1": "“Katihaṃ careyya sāmaññaṃ, ",
  "sn1:17.2.2": "cittañce na nivāraye; ",
  "sn1:17.2.3": "Pade pade visīdeyya, ",
  "sn1:17.2.4": "saṅkappānaṃ vasānugoti. ",
  "sn1:17.3.1": "Kummova aṅgāni sake kapāle, ",
  "sn1:17.3.2": "Samodahaṃ bhikkhu manovitakke; ",
  "sn1:17.3.3": "Anissito aññamaheṭhayāno, ",
  "sn1:17.3.4": "Parinibbuto nūpavadeyya kañcī”ti. ",
  "sn1:18.0.1": "Saṃyutta Nikāya 1 ",
  "sn1:18.0.2": "2. Nandanavagga ",
  "sn1:18.0.3": "18. Hirīsutta ",
  "sn1:18.1.1": "“Hirīnisedho puriso, ",
  "sn1:18.1.2": "koci lokasmiṃ vijjati; ",
  "sn1:18.1.3": "Yo nindaṃ apabodhati, ",
  "sn1:18.1.4": "asso bhadro kasāmivā”ti. ",
  "sn1:18.2.1": "“Hirīnisedhā tanuyā, ",
  "sn1:18.2.2": "ye caranti sadā satā; ",
  "sn1:18.2.3": "Antaṃ dukkhassa pappuyya, ",
  "sn1:18.2.4": "caranti visame saman”ti. ",
  "sn1:19.0.1": "Saṃyutta Nikāya 1 ",
  "sn1:19.0.2": "2. Nandanavagga ",
  "sn1:19.0.3": "19. Kuṭikāsutta ",
  "sn1:19.1.1": "“Kacci te kuṭikā natthi, ",
  "sn1:19.1.2": "kacci natthi kulāvakā; ",
  "sn1:19.1.3": "Kacci santānakā natthi, ",
  "sn1:19.1.4": "kacci muttosi bandhanā”ti. ",
  "sn1:19.2.1": "“Taggha me kuṭikā natthi, ",
  "sn1:19.2.2": "taggha natthi kulāvakā; ",
  "sn1:19.2.3": "Taggha santānakā natthi, ",
  "sn1:19.2.4": "taggha muttomhi bandhanā”ti. ",
  "sn1:19.3.1": "“Kintāhaṃ kuṭikaṃ brūmi, ",
  "sn1:19.3.2": "kiṃ te brūmi kulāvakaṃ; ",
  "sn1:19.3.3": "Kiṃ te santānakaṃ brūmi, ",
  "sn1:19.3.4": "kintāhaṃ brūmi bandhanan”ti. ",
  "sn1:19.4.1": "“Mātaraṃ kuṭikaṃ brūsi, ",
  "sn1:19.4.2": "bhariyaṃ brūsi kulāvakaṃ; ",
  "sn1:19.4.3": "Putte santānake brūsi, ",
  "sn1:19.4.4": "taṇhaṃ me brūsi bandhanan”ti. ",
  "sn1:19.5.1": "“Sāhu te kuṭikā natthi, ",
  "sn1:19.5.2": "sāhu natthi kulāvakā; ",
  "sn1:19.5.3": "Sāhu santānakā natthi, ",
  "sn1:19.5.4": "sāhu muttosi bandhanā”ti. ",
  "sn1:20.0.1": "Saṃyutta Nikāya 1 ",
  "sn1:20.0.2": "2. Nandanavagga ",
  "sn1:20.0.3": "20. Samiddhisutta ",
  "sn1:20.1.1": "Evaṃ me sutaṃ—",
  "sn1:20.1.2": "ekaṃ samayaṃ bhagavā rājagahe viharati tapodārāme. ",
  "sn1:20.1.3": "Atha kho āyasmā samiddhi rattiyā paccūsasamayaṃ paccuṭṭhāya yena tapodā tenupasaṅkami gattāni parisiñcituṃ. ",
  "sn1:20.1.4": "Tapode gattāni parisiñcitvā paccuttaritvā ekacīvaro aṭṭhāsi gattāni pubbāpayamāno. ",
  "sn1:20.1.5": "Atha kho aññatarā devatā abhikkantāya rattiyā abhikkantavaṇṇā kevalakappaṃ tapodaṃ obhāsetvā yena āyasmā samiddhi tenupasaṅkami; upasaṅkamitvā vehāsaṃ ṭhitā āyasmantaṃ samiddhiṃ gāthāya ajjhabhāsi: ",
  "sn1:20.1.6": "“Abhutvā bhikkhasi bhikkhu, ",
  "sn1:20.1.7": "na hi bhutvāna bhikkhasi; ",
  "sn1:20.1.8": "Bhutvāna bhikkhu bhikkhassu, ",
  "sn1:20.1.9": "mā taṃ kālo upaccagā”ti. ",
  "sn1:20.3.1": "“Kālaṃ vohaṃ na jānāmi, ",
  "sn1:20.3.2": "channo kālo na dissati; ",
  "sn1:20.3.3": "Tasmā abhutvā bhikkhāmi, ",
  "sn1:20.3.4": "mā maṃ kālo upaccagā”ti. ",
  "sn1:20.4.1": "Atha kho sā devatā pathaviyaṃ patiṭṭhahitvā āyasmantaṃ samiddhiṃ etadavoca: ",
  "sn1:20.4.2": "“daharo tvaṃ, bhikkhu, pabbajito susu kāḷakeso, bhadrena yobbanena samannāgato, paṭhamena vayasā, anikkīḷitāvī kāmesu. ",
  "sn1:20.4.3": "Bhuñja, bhikkhu, mānusake kāme; ",
  "sn1:20.4.4": "mā sandiṭṭhikaṃ hitvā kālikaṃ anudhāvī”ti. ",
  "sn1:20.5.1": "“Na khvāhaṃ, āvuso, sandiṭṭhikaṃ hitvā kālikaṃ anudhāvāmi. ",
  "sn1:20.5.2": "Kālikañca khvāhaṃ, āvuso, hitvā sandiṭṭhikaṃ anudhāvāmi. ",
  "sn1:20.5.3": "Kālikā hi, āvuso, kāmā vuttā bhagavatā bahudukkhā bahupāyāsā; ādīnavo ettha bhiyyo. ",
  "sn1:20.5.4": "Sandiṭṭhiko ayaṃ dhammo akāliko ehipassiko opaneyyiko paccattaṃ veditabbo viññūhī”ti. ",
  "sn1:20.6.1": "“Kathañca, bhikkhu, kālikā kāmā vuttā bhagavatā bahudukkhā bahupāyāsā, ādīnavo ettha bhiyyo? ",
  "sn1:20.6.2": "Kathaṃ sandiṭṭhiko ayaṃ dhammo akāliko ehipassiko opaneyyiko paccattaṃ veditabbo viññūhī”ti? ",
  "sn1:20.7.1": "“Ahaṃ kho, āvuso, navo acirapabbajito adhunāgato imaṃ dhammavinayaṃ. ",
  "sn1:20.7.2": "Na tāhaṃ sakkomi vitthārena ācikkhituṃ. ",
  "sn1:20.7.3": "Ayaṃ so bhagavā arahaṃ sammāsambuddho rājagahe viharati tapodārāme. ",
  "sn1:20.7.4": "Taṃ bhagavantaṃ upasaṅkamitvā etamatthaṃ puccha. ",
  "sn1:20.7.5": "Yathā te bhagavā byākaroti tathā naṃ dhāreyyāsī”ti. ",
  "sn1:20.8.1": "“Na kho, bhikkhu, sukaro so bhagavā amhehi upasaṅkamituṃ, aññāhi mahesakkhāhi devatāhi parivuto. ",
  "sn1:20.8.2": "Sace kho tvaṃ, bhikkhu, taṃ bhagavantaṃ upasaṅkamitvā etamatthaṃ puccheyyāsi, mayampi āgaccheyyāma dhammassavanāyā”ti. ",
  "sn1:20.8.3": "“Evamāvuso”ti kho āyasmā samiddhi tassā devatāya paṭissutvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā samiddhi bhagavantaṃ etadavoca: ",
  "sn1:20.9.1": "“Idhāhaṃ, bhante, rattiyā paccūsasamayaṃ paccuṭṭhāya yena tapodā tenupasaṅkamiṃ gattāni parisiñcituṃ. ",
  "sn1:20.9.2": "Tapode gattāni parisiñcitvā paccuttaritvā ekacīvaro aṭṭhāsiṃ gattāni pubbāpayamāno. ",
  "sn1:20.9.3": "Atha kho, bhante, aññatarā devatā abhikkantāya rattiyā abhikkantavaṇṇā kevalakappaṃ tapodaṃ obhāsetvā yenāhaṃ tenupasaṅkami; upasaṅkamitvā vehāsaṃ ṭhitā imāya gāthāya ajjhabhāsi: ",
  "sn1:20.10.1": "‘Abhutvā bhikkhasi bhikkhu, ",
  "sn1:20.10.2": "na hi bhutvāna bhikkhasi; ",
  "sn1:20.10.3": "Bhutvāna bhikkhu bhikkhassu, ",
  "sn1:20.10.4": "mā taṃ kālo upaccagā’ti. ",
  "sn1:20.11.1": "Evaṃ vutte, ahaṃ, bhante, taṃ devataṃ gāthāya paccabhāsiṃ: ",
  "sn1:20.12.1": "‘Kālaṃ vohaṃ na jānāmi, ",
  "sn1:20.12.2": "channo kālo na dissati; ",
  "sn1:20.12.3": "Tasmā abhutvā bhikkhāmi, ",
  "sn1:20.12.4": "mā maṃ kālo upaccagā’ti. ",
  "sn1:20.13.1": "Atha kho, bhante, sā devatā pathaviyaṃ patiṭṭhahitvā maṃ etadavoca: ",
  "sn1:20.13.2": "‘daharo tvaṃ, bhikkhu, pabbajito susu kāḷakeso, bhadrena yobbanena samannāgato, paṭhamena vayasā, anikkīḷitāvī kāmesu. ",
  "sn1:20.13.3": "Bhuñja, bhikkhu, mānusake kāme; ",
  "sn1:20.13.4": "mā sandiṭṭhikaṃ hitvā kālikaṃ anudhāvī’ti. ",
  "sn1:20.14.1": "Evaṃ vuttāhaṃ, bhante, taṃ devataṃ etadavocaṃ: ",
  "sn1:20.14.2": "‘na khvāhaṃ, āvuso, sandiṭṭhikaṃ hitvā kālikaṃ anudhāvāmi; ",
  "sn1:20.14.3": "kālikañca khvāhaṃ, āvuso, hitvā sandiṭṭhikaṃ anudhāvāmi. ",
  "sn1:20.14.4": "Kālikā hi, āvuso, kāmā vuttā bhagavatā bahudukkhā bahupāyāsā; ādīnavo ettha bhiyyo. ",
  "sn1:20.14.5": "Sandiṭṭhiko ayaṃ dhammo akāliko ehipassiko opaneyyiko paccattaṃ veditabbo viññūhī’ti. ",
  "sn1:20.15.1": "Evaṃ vutte, bhante, sā devatā maṃ etadavoca: ",
  "sn1:20.15.2": "‘kathañca, bhikkhu, kālikā kāmā vuttā bhagavatā bahudukkhā bahupāyāsā; ādīnavo ettha bhiyyo? ",
  "sn1:20.15.3": "Kathaṃ sandiṭṭhiko ayaṃ dhammo akāliko ehipassiko opaneyyiko paccattaṃ veditabbo viññūhī’ti? ",
  "sn1:20.16.1": "Evaṃ vuttāhaṃ, bhante, taṃ devataṃ etadavocaṃ: ",
  "sn1:20.16.2": "‘ahaṃ kho, āvuso, navo acirapabbajito adhunāgato imaṃ dhammavinayaṃ, na tāhaṃ sakkomi vitthārena ācikkhituṃ. ",
  "sn1:20.16.3": "Ayaṃ so bhagavā arahaṃ sammāsambuddho rājagahe viharati tapodārāme. ",
  "sn1:20.16.4": "Taṃ bhagavantaṃ upasaṅkamitvā etamatthaṃ puccha. ",
  "sn1:20.16.5": "Yathā te bhagavā byākaroti tathā naṃ dhāreyyāsī’ti. ",
  "sn1:20.17.1": "Evaṃ vutte, bhante, sā devatā maṃ etadavoca: ",
  "sn1:20.17.2": "‘na kho, bhikkhu, sukaro so bhagavā amhehi upasaṅkamituṃ, aññāhi mahesakkhāhi devatāhi parivuto. ",
  "sn1:20.17.3": "Sace kho tvaṃ, bhikkhu, taṃ bhagavantaṃ upasaṅkamitvā etamatthaṃ puccheyyāsi, mayampi āgaccheyyāma dhammassavanāyā’ti. ",
  "sn1:20.17.4": "Sace, bhante, tassā devatāya saccaṃ vacanaṃ, idheva sā devatā avidūre”ti. ",
  "sn1:20.18.1": "Evaṃ vutte, sā devatā āyasmantaṃ samiddhiṃ etadavoca: ",
  "sn1:20.18.2": "“puccha, bhikkhu, puccha, bhikkhu, yamahaṃ anuppattā”ti. ",
  "sn1:20.19.1": "Atha kho bhagavā taṃ devataṃ gāthāhi ajjhabhāsi: ",
  "sn1:20.20.1": "“Akkheyyasaññino sattā, ",
  "sn1:20.20.2": "akkheyyasmiṃ patiṭṭhitā; ",
  "sn1:20.20.3": "Akkheyyaṃ apariññāya, ",
  "sn1:20.20.4": "yogamāyanti maccuno. ",
  "sn1:20.21.1": "Akkheyyañca pariññāya, ",
  "sn1:20.21.2": "Akkhātāraṃ na maññati; ",
  "sn1:20.21.3": "Tañhi tassa na hotīti, ",
  "sn1:20.21.4": "Yena naṃ vajjā na tassa atthi; ",
  "sn1:20.21.5": "Sace vijānāsi vadehi yakkhā”ti. ",
  "sn1:20.22.1": "“Na khvāhaṃ, bhante, imassa bhagavatā saṅkhittena bhāsitassa vitthārena atthaṃ ājānāmi. ",
  "sn1:20.22.2": "Sādhu me, bhante, bhagavā tathā bhāsatu yathāhaṃ imassa bhagavatā saṅkhittena bhāsitassa vitthārena atthaṃ jāneyyan”ti. ",
  "sn1:20.23.1": "“Samo visesī uda vā nihīno, ",
  "sn1:20.23.2": "Yo maññatī so vivadetha tena; ",
  "sn1:20.23.3": "Tīsu vidhāsu avikampamāno, ",
  "sn1:20.23.4": "Samo visesīti na tassa hoti; ",
  "sn1:20.23.5": "Sace vijānāsi vadehi yakkhā”ti. ",
  "sn1:20.24.1": "“Imassapi khvāhaṃ, bhante, bhagavatā saṅkhittena bhāsitassa na vitthārena atthaṃ ājānāmi. ",
  "sn1:20.24.2": "Sādhu me, bhante, bhagavā tathā bhāsatu yathāhaṃ imassa bhagavatā saṅkhittena bhāsitassa vitthārena atthaṃ jāneyyan”ti. ",
  "sn1:20.25.1": "“Pahāsi saṅkhaṃ na vimānamajjhagā, ",
  "sn1:20.25.2": "Acchecchi taṇhaṃ idha nāmarūpe; ",
  "sn1:20.25.3": "Taṃ chinnaganthaṃ anighaṃ nirāsaṃ, ",
  "sn1:20.25.4": "Pariyesamānā nājjhagamuṃ; ",
  "sn1:20.25.5": "Devā manussā idha vā huraṃ vā, ",
  "sn1:20.25.6": "Saggesu vā sabbanivesanesu. ",
  "sn1:20.26.1": "Sace vijānāsi vadehi yakkhā”ti. ",
  "sn1:20.27.1": "“Imassa khvāhaṃ, bhante, bhagavatā saṅkhittena bhāsitassa evaṃ vitthārena atthaṃ ājānāmi—",
  "sn1:20.28.1": "Pāpaṃ na kayirā vacasā manasā, ",
  "sn1:20.28.2": "Kāyena vā kiñcana sabbaloke; ",
  "sn1:20.28.3": "Kāme pahāya satimā sampajāno, ",
  "sn1:20.28.4": "Dukkhaṃ na sevetha anatthasaṃhitan”ti. ",
  "sn1:20.28.5": "Nandanavaggo dutiyo. ",
  "sn1:20.29.1": "Nandanā nandati ceva, ",
  "sn1:20.29.2": "Natthiputtasamena ca; ",
  "sn1:20.29.3": "Khattiyo saṇamāno ca, ",
  "sn1:20.29.4": "Niddātandī ca dukkaraṃ; ",
  "sn1:20.29.5": "Hirī kuṭikā navamo, ",
  "sn1:20.29.6": "Dasamo vutto samiddhināti. ",
  "sn1:21.0.1": "Saṃyutta Nikāya 1 ",
  "sn1:21.0.2": "3. Sattivagga ",
  "sn1:21.0.3": "21. Sattisutta ",
  "sn1:21.1.1": "Sāvatthinidānaṃ. ",
  "sn1:21.1.2": "Ekamantaṃ ṭhitā kho sā devatā bhagavato santike imaṃ gāthaṃ abhāsi: ",
  "sn1:21.2.1": "“Sattiyā viya omaṭṭho, ",
  "sn1:21.2.2": "ḍayhamānova matthake; ",
  "sn1:21.2.3": "Kāmarāgappahānāya, ",
  "sn1:21.2.4": "sato bhikkhu paribbaje”ti. ",
  "sn1:21.3.1": "“Sattiyā viya omaṭṭho, ",
  "sn1:21.3.2": "ḍayhamānova matthake; ",
  "sn1:21.3.3": "Sakkāyadiṭṭhippahānāya, ",
  "sn1:21.3.4": "sato bhikkhu paribbaje”ti. ",
  "sn1:22.0.1": "Saṃyutta Nikāya 1 ",
  "sn1:22.0.2": "3. Sattivagga ",
  "sn1:22.0.3": "22. Phusatisutta ",
  "sn1:22.1.1": "“Nāphusantaṃ phusati ca, ",
  "sn1:22.1.2": "phusantañca tato phuse; ",
  "sn1:22.1.3": "Tasmā phusantaṃ phusati, ",
  "sn1:22.1.4": "appaduṭṭhapadosinan”ti. ",
  "sn1:22.2.1": "“Yo appaduṭṭhassa narassa dussati, ",
  "sn1:22.2.2": "Suddhassa posassa anaṅgaṇassa; ",
  "sn1:22.2.3": "Tameva bālaṃ pacceti pāpaṃ, ",
  "sn1:22.2.4": "Sukhumo rajo paṭivātaṃva khitto”ti. ",
  "sn1:23.0.1": "Saṃyutta Nikāya 1 ",
  "sn1:23.0.2": "3. Sattivagga ",
  "sn1:23.0.3": "23. Jaṭāsutta ",
  "sn1:23.1.1": "“Antojaṭā bahijaṭā, ",
  "sn1:23.1.2": "Jaṭāya jaṭitā pajā; ",
  "sn1:23.1.3": "Taṃ taṃ gotama pucchāmi, ",
  "sn1:23.1.4": "Ko imaṃ vijaṭaye jaṭan”ti. ",
  "sn1:23.2.1": "“Sīle patiṭṭhāya naro sapañño, ",
  "sn1:23.2.2": "Cittaṃ paññañca bhāvayaṃ; ",
  "sn1:23.2.3": "Ātāpī nipako bhikkhu, ",
  "sn1:23.2.4": "So imaṃ vijaṭaye jaṭaṃ. ",
  "sn1:23.3.1": "Yesaṃ rāgo ca doso ca, ",
  "sn1:23.3.2": "avijjā ca virājitā; ",
  "sn1:23.3.3": "Khīṇāsavā arahanto, ",
  "sn1:23.3.4": "tesaṃ vijaṭitā jaṭā. ",
  "sn1:23.4.1": "Yattha nāmañca rūpañca, ",
  "sn1:23.4.2": "asesaṃ uparujjhati; ",
  "sn1:23.4.3": "Paṭighaṃ rūpasaññā ca, ",
  "sn1:23.4.4": "etthesā chijjate jaṭā”ti. ",
  "sn1:24.0.1": "Saṃyutta Nikāya 1 ",
  "sn1:24.0.2": "3. Sattivagga ",
  "sn1:24.0.3": "24. Manonivāraṇasutta ",
  "sn1:24.1.1": "“Yato yato mano nivāraye, ",
  "sn1:24.1.2": "Na dukkhameti naṃ tato tato; ",
  "sn1:24.1.3": "Sa sabbato mano nivāraye, ",
  "sn1:24.1.4": "Sa sabbato dukkhā pamuccatī”ti. ",
  "sn1:24.2.1": "“Na sabbato mano nivāraye, ",
  "sn1:24.2.2": "Na mano saṃyatattamāgataṃ; ",
  "sn1:24.2.3": "Yato yato ca pāpakaṃ, ",
  "sn1:24.2.4": "Tato tato mano nivāraye”ti. ",
  "sn1:25.0.1": "Saṃyutta Nikāya 1 ",
  "sn1:25.0.2": "3. Sattivagga ",
  "sn1:25.0.3": "25. Arahantasutta ",
  "sn1:25.1.1": "“Yo hoti bhikkhu arahaṃ katāvī, ",
  "sn1:25.1.2": "Khīṇāsavo antimadehadhārī; ",
  "sn1:25.1.3": "Ahaṃ vadāmītipi so vadeyya, ",
  "sn1:25.1.4": "Mamaṃ vadantītipi so vadeyyā”ti. ",
  "sn1:25.2.1": "“Yo hoti bhikkhu arahaṃ katāvī, ",
  "sn1:25.2.2": "Khīṇāsavo antimadehadhārī; ",
  "sn1:25.2.3": "Ahaṃ vadāmītipi so vadeyya, ",
  "sn1:25.2.4": "Mamaṃ vadantītipi so vadeyya; ",
  "sn1:25.2.5": "Loke samaññaṃ kusalo viditvā, ",
  "sn1:25.2.6": "Vohāramattena so vohareyyā”ti. ",
  "sn1:25.3.1": "“Yo hoti bhikkhu arahaṃ katāvī, ",
  "sn1:25.3.2": "Khīṇāsavo antimadehadhārī; ",
  "sn1:25.3.3": "Mānaṃ nu kho so upagamma bhikkhu, ",
  "sn1:25.3.4": "Ahaṃ vadāmītipi so vadeyya; ",
  "sn1:25.3.5": "Mamaṃ vadantītipi so vadeyyā”ti. ",
  "sn1:25.4.1": "“Pahīnamānassa na santi ganthā, ",
  "sn1:25.4.2": "Vidhūpitā mānaganthassa sabbe; ",
  "sn1:25.4.3": "Sa vītivatto maññataṃ sumedho, ",
  "sn1:25.4.4": "Ahaṃ vadāmītipi so vadeyya. ",
  "sn1:25.5.1": "Mamaṃ vadantītipi so vadeyya, ",
  "sn1:25.5.2": "Loke samaññaṃ kusalo viditvā; ",
  "sn1:25.5.3": "Vohāramattena so vohareyyā”ti. ",
  "sn1:26.0.1": "Saṃyutta Nikāya 1 ",
  "sn1:26.0.2": "3. Sattivagga ",
  "sn1:26.0.3": "26. Pajjotasutta ",
  "sn1:26.1.1": "“Kati lokasmiṃ pajjotā, ",
  "sn1:26.1.2": "Tehi loko pakāsati; ",
  "sn1:26.1.3": "Bhagavantaṃ puṭṭhumāgamma, ",
  "sn1:26.1.4": "Kathaṃ jānemu taṃ mayan”ti. ",
  "sn1:26.2.1": "“Cattāro loke pajjotā, ",
  "sn1:26.2.2": "pañcamettha na vijjati; ",
  "sn1:26.2.3": "Divā tapati ādicco, ",
  "sn1:26.2.4": "rattimābhāti candimā. ",
  "sn1:26.3.1": "Atha aggi divārattiṃ, ",
  "sn1:26.3.2": "tattha tattha pakāsati; ",
  "sn1:26.3.3": "Sambuddho tapataṃ seṭṭho, ",
  "sn1:26.3.4": "esā ābhā anuttarā”ti. ",
  "sn1:27.0.1": "Saṃyutta Nikāya 1 ",
  "sn1:27.0.2": "3. Sattivagga ",
  "sn1:27.0.3": "27. Sarasutta ",
  "sn1:27.1.1": "“Kuto sarā nivattanti, ",
  "sn1:27.1.2": "kattha vaṭṭaṃ na vattati; ",
  "sn1:27.1.3": "Kattha nāmañca rūpañca, ",
  "sn1:27.1.4": "asesaṃ uparujjhatī”ti. ",
  "sn1:27.2.1": "“Yattha āpo ca pathavī, ",
  "sn1:27.2.2": "tejo vāyo na gādhati; ",
  "sn1:27.2.3": "Ato sarā nivattanti, ",
  "sn1:27.2.4": "ettha vaṭṭaṃ na vattati; ",
  "sn1:27.2.5": "Ettha nāmañca rūpañca, ",
  "sn1:27.2.6": "asesaṃ uparujjhatī”ti. ",
  "sn1:28.0.1": "Saṃyutta Nikāya 1 ",
  "sn1:28.0.2": "3. Sattivagga ",
  "sn1:28.0.3": "28. Mahaddhanasutta ",
  "sn1:28.1.1": "“Mahaddhanā mahābhogā, ",
  "sn1:28.1.2": "raṭṭhavantopi khattiyā; ",
  "sn1:28.1.3": "Aññamaññābhigijjhanti, ",
  "sn1:28.1.4": "kāmesu analaṅkatā. ",
  "sn1:28.2.1": "Tesu ussukkajātesu, ",
  "sn1:28.2.2": "bhavasotānusārisu; ",
  "sn1:28.2.3": "Kedha taṇhaṃ pajahiṃsu, ",
  "sn1:28.2.4": "ke lokasmiṃ anussukā”ti. ",
  "sn1:28.3.1": "“Hitvā agāraṃ pabbajitā, ",
  "sn1:28.3.2": "hitvā puttaṃ pasuṃ piyaṃ; ",
  "sn1:28.3.3": "Hitvā rāgañca dosañca, ",
  "sn1:28.3.4": "avijjañca virājiya; ",
  "sn1:28.3.5": "Khīṇāsavā arahanto, ",
  "sn1:28.3.6": "te lokasmiṃ anussukā”ti. ",
  "sn1:29.0.1": "Saṃyutta Nikāya 1 ",
  "sn1:29.0.2": "3. Sattivagga ",
  "sn1:29.0.3": "29. Catucakkasutta ",
  "sn1:29.1.1": "“Catucakkaṃ navadvāraṃ, ",
  "sn1:29.1.2": "puṇṇaṃ lobhena saṃyutaṃ; ",
  "sn1:29.1.3": "Paṅkajātaṃ mahāvīra, ",
  "sn1:29.1.4": "kathaṃ yātrā bhavissatī”ti. ",
  "sn1:29.2.1": "“Chetvā naddhiṃ varattañca, ",
  "sn1:29.2.2": "icchā lobhañca pāpakaṃ; ",
  "sn1:29.2.3": "Samūlaṃ taṇhamabbuyha, ",
  "sn1:29.2.4": "evaṃ yātrā bhavissatī”ti. ",
  "sn1:30.0.1": "Saṃyutta Nikāya 1 ",
  "sn1:30.0.2": "3. Sattivagga ",
  "sn1:30.0.3": "30. Eṇijaṅghasutta ",
  "sn1:30.1.1": "“Eṇijaṅghaṃ kisaṃ vīraṃ, ",
  "sn1:30.1.2": "appāhāraṃ alolupaṃ; ",
  "sn1:30.1.3": "Sīhaṃvekacaraṃ nāgaṃ, ",
  "sn1:30.1.4": "kāmesu anapekkhinaṃ; ",
  "sn1:30.1.5": "Upasaṅkamma pucchāma, ",
  "sn1:30.1.6": "kathaṃ dukkhā pamuccatī”ti. ",
  "sn1:30.2.1": "“Pañca kāmaguṇā loke, ",
  "sn1:30.2.2": "manochaṭṭhā paveditā; ",
  "sn1:30.2.3": "Ettha chandaṃ virājetvā, ",
  "sn1:30.2.4": "evaṃ dukkhā pamuccatī”ti. ",
  "sn1:30.2.5": "Sattivaggo tatiyo. ",
  "sn1:30.3.1": "Sattiyā phusati ceva, ",
  "sn1:30.3.2": "jaṭā manonivāraṇā; ",
  "sn1:30.3.3": "Arahantena pajjoto, ",
  "sn1:30.3.4": "sarā mahaddhanena ca; ",
  "sn1:30.3.5": "Catucakkena navamaṃ, ",
  "sn1:30.3.6": "eṇijaṅghena te dasāti. ",
  "sn1:31.0.1": "Saṃyutta Nikāya 1 ",
  "sn1:31.0.2": "4. Satullapakāyikavagga ",
  "sn1:31.0.3": "31. Sabbhisutta ",
  "sn1:31.1.1": "Evaṃ me sutaṃ—",
  "sn1:31.1.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "sn1:31.1.3": "Atha kho sambahulā satullapakāyikā devatāyo abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ aṭṭhaṃsu. ",
  "sn1:31.1.4": "Ekamantaṃ ṭhitā kho ekā devatā bhagavato santike imaṃ gāthaṃ abhāsi: ",
  "sn1:31.2.1": "“Sabbhireva samāsetha, ",
  "sn1:31.2.2": "sabbhi kubbetha santhavaṃ; ",
  "sn1:31.2.3": "Sataṃ saddhammamaññāya, ",
  "sn1:31.2.4": "seyyo hoti na pāpiyo”ti. ",
  "sn1:31.3.1": "Atha kho aparā devatā bhagavato santike imaṃ gāthaṃ abhāsi: ",
  "sn1:31.4.1": "“Sabbhireva samāsetha, ",
  "sn1:31.4.2": "sabbhi kubbetha santhavaṃ; ",
  "sn1:31.4.3": "Sataṃ saddhammamaññāya, ",
  "sn1:31.4.4": "paññā labbhati nāññato”ti. ",
  "sn1:31.5.1": "Atha kho aparā devatā bhagavato santike imaṃ gāthaṃ abhāsi: ",
  "sn1:31.6.1": "“Sabbhireva samāsetha, ",
  "sn1:31.6.2": "sabbhi kubbetha santhavaṃ; ",
  "sn1:31.6.3": "Sataṃ saddhammamaññāya, ",
  "sn1:31.6.4": "sokamajjhe na socatī”ti. ",
  "sn1:31.7.1": "Atha kho aparā devatā bhagavato santike imaṃ gāthaṃ abhāsi: ",
  "sn1:31.8.1": "“Sabbhireva samāsetha, ",
  "sn1:31.8.2": "sabbhi kubbetha santhavaṃ; ",
  "sn1:31.8.3": "Sataṃ saddhammamaññāya, ",
  "sn1:31.8.4": "ñātimajjhe virocatī”ti. ",
  "sn1:31.9.1": "Atha kho aparā devatā bhagavato santike imaṃ gāthaṃ abhāsi: ",
  "sn1:31.10.1": "“Sabbhireva samāsetha, ",
  "sn1:31.10.2": "sabbhi kubbetha santhavaṃ; ",
  "sn1:31.10.3": "Sataṃ saddhammamaññāya, ",
  "sn1:31.10.4": "sattā gacchanti suggatin”ti. ",
  "sn1:31.11.1": "Atha kho aparā devatā bhagavato santike imaṃ gāthaṃ abhāsi: ",
  "sn1:31.12.1": "“Sabbhireva samāsetha, ",
  "sn1:31.12.2": "sabbhi kubbetha santhavaṃ; ",
  "sn1:31.12.3": "Sataṃ saddhammamaññāya, ",
  "sn1:31.12.4": "sattā tiṭṭhanti sātatan”ti. ",
  "sn1:31.13.1": "Atha kho aparā devatā bhagavantaṃ etadavoca: ",
  "sn1:31.13.2": "“kassa nu kho, bhagavā, subhāsitan”ti? ",
  "sn1:31.14.1": "“Sabbāsaṃ vo subhāsitaṃ pariyāyena, api ca mamapi suṇātha—",
  "sn1:31.15.1": "Sabbhireva samāsetha, ",
  "sn1:31.15.2": "sabbhi kubbetha santhavaṃ; ",
  "sn1:31.15.3": "Sataṃ saddhammamaññāya, ",
  "sn1:31.15.4": "sabbadukkhā pamuccatī”ti. ",
  "sn1:31.16.1": "Idamavoca bhagavā. ",
  "sn1:31.16.2": "Attamanā tā devatāyo bhagavantaṃ abhivādetvā padakkhiṇaṃ katvā tatthevantaradhāyiṃsūti. ",
  "sn1:32.0.1": "Saṃyutta Nikāya 1 ",
  "sn1:32.0.2": "4. Satullapakāyikavagga ",
  "sn1:32.0.3": "32. Maccharisutta ",
  "sn1:32.1.1": "Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "sn1:32.1.2": "Atha kho sambahulā satullapakāyikā devatāyo abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ aṭṭhaṃsu. ",
  "sn1:32.1.3": "Ekamantaṃ ṭhitā kho ekā devatā bhagavato santike imaṃ gāthaṃ abhāsi: ",
  "sn1:32.2.1": "“Maccherā ca pamādā ca, ",
  "sn1:32.2.2": "evaṃ dānaṃ na dīyati; ",
  "sn1:32.2.3": "Puññaṃ ākaṅkhamānena, ",
  "sn1:32.2.4": "deyyaṃ hoti vijānatā”ti. ",
  "sn1:32.3.1": "Atha kho aparā devatā bhagavato santike imā gāthāyo abhāsi: ",
  "sn1:32.4.1": "“Yasseva bhīto na dadāti maccharī, ",
  "sn1:32.4.2": "Tadevādadato bhayaṃ; ",
  "sn1:32.4.3": "Jighacchā ca pipāsā ca, ",
  "sn1:32.4.4": "Yassa bhāyati maccharī; ",
  "sn1:32.4.5": "Tameva bālaṃ phusati, ",
  "sn1:32.4.6": "Asmiṃ loke paramhi ca. ",
  "sn1:32.5.1": "Tasmā vineyya maccheraṃ, ",
  "sn1:32.5.2": "dajjā dānaṃ malābhibhū; ",
  "sn1:32.5.3": "Puññāni paralokasmiṃ, ",
  "sn1:32.5.4": "patiṭṭhā honti pāṇinan”ti. ",
  "sn1:32.6.1": "Atha kho aparā devatā bhagavato santike imā gāthāyo abhāsi: ",
  "sn1:32.7.1": "“Te matesu na mīyanti, ",
  "sn1:32.7.2": "panthānaṃva sahabbajaṃ; ",
  "sn1:32.7.3": "Appasmiṃ ye pavecchanti, ",
  "sn1:32.7.4": "esa dhammo sanantano. ",
  "sn1:32.8.1": "Appasmeke pavecchanti, ",
  "sn1:32.8.2": "bahuneke na dicchare; ",
  "sn1:32.8.3": "Appasmā dakkhiṇā dinnā, ",
  "sn1:32.8.4": "sahassena samaṃ mitā”ti. ",
  "sn1:32.9.1": "Atha kho aparā devatā bhagavato santike imā gāthāyo abhāsi: ",
  "sn1:32.10.1": "“Duddadaṃ dadamānānaṃ, ",
  "sn1:32.10.2": "dukkaraṃ kamma kubbataṃ; ",
  "sn1:32.10.3": "Asanto nānukubbanti, ",
  "sn1:32.10.4": "sataṃ dhammo duranvayo. ",
  "sn1:32.11.1": "Tasmā satañca asataṃ, ",
  "sn1:32.11.2": "nānā hoti ito gati; ",
  "sn1:32.11.3": "Asanto nirayaṃ yanti, ",
  "sn1:32.11.4": "santo saggaparāyanā”ti. ",
  "sn1:32.12.1": "Atha kho aparā devatā bhagavato santike etadavoca: ",
  "sn1:32.12.2": "“kassa nu kho, bhagavā, subhāsitan”ti? ",
  "sn1:32.13.1": "“Sabbāsaṃ vo subhāsitaṃ pariyāyena; api ca mamapi suṇātha—",
  "sn1:32.14.1": "Dhammaṃ care yopi samuñjakaṃ care, ",
  "sn1:32.14.2": "Dārañca posaṃ dadamappakasmiṃ; ",
  "sn1:32.14.3": "Sataṃ sahassānaṃ sahassayāginaṃ, ",
  "sn1:32.14.4": "Kalampi nāgghanti tathāvidhassa te”ti. ",
  "sn1:32.15.1": "Atha kho aparā devatā bhagavantaṃ gāthāya ajjhabhāsi: ",
  "sn1:32.16.1": "“Kenesa yañño vipulo mahaggato, ",
  "sn1:32.16.2": "Samena dinnassa na agghameti; ",
  "sn1:32.16.3": "Kathaṃ sataṃ sahassānaṃ sahassayāginaṃ, ",
  "sn1:32.16.4": "Kalampi nāgghanti tathāvidhassa te”ti. ",
  "sn1:32.17.1": "“Dadanti heke visame niviṭṭhā, ",
  "sn1:32.17.2": "Chetvā vadhitvā atha socayitvā; ",
  "sn1:32.17.3": "Sā dakkhiṇā assumukhā sadaṇḍā, ",
  "sn1:32.17.4": "Samena dinnassa na agghameti. ",
  "sn1:32.18.1": "Evaṃ sataṃ sahassānaṃ sahassayāginaṃ, ",
  "sn1:32.18.2": "Kalampi nāgghanti tathāvidhassa te”ti. ",
  "sn1:33.0.1": "Saṃyutta Nikāya 1 ",
  "sn1:33.0.2": "4. Satullapakāyikavagga ",
  "sn1:33.0.3": "33. Sādhusutta ",
  "sn1:33.1.1": "Sāvatthinidānaṃ. ",
  "sn1:33.1.2": "Atha kho sambahulā satullapakāyikā devatāyo abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ aṭṭhaṃsu. ",
  "sn1:33.1.3": "Ekamantaṃ ṭhitā kho ekā devatā bhagavato santike imaṃ udānaṃ udānesi: ",
  "sn1:33.2.1": "“Sādhu kho mārisa dānaṃ, ",
  "sn1:33.2.2": "maccherā ca pamādā ca; ",
  "sn1:33.2.3": "Evaṃ dānaṃ na dīyati, ",
  "sn1:33.2.4": "puññaṃ ākaṅkhamānena; ",
  "sn1:33.2.5": "Deyyaṃ hoti vijānatā”ti. ",
  "sn1:33.3.1": "Atha kho aparā devatā bhagavato santike imaṃ udānaṃ udānesi: ",
  "sn1:33.4.1": "“Sādhu kho mārisa dānaṃ, ",
  "sn1:33.4.2": "Api ca appakasmimpi sāhu dānaṃ. ",
  "sn1:33.5.1": "Appasmeke pavecchanti, ",
  "sn1:33.5.2": "bahuneke na dicchare; ",
  "sn1:33.5.3": "Appasmā dakkhiṇā dinnā, ",
  "sn1:33.5.4": "sahassena samaṃ mitā”ti. ",
  "sn1:33.6.1": "Atha kho aparā devatā bhagavato santike imaṃ udānaṃ udānesi: ",
  "sn1:33.7.1": "“Sādhu kho mārisa dānaṃ, ",
  "sn1:33.7.2": "Appakasmimpi sāhu dānaṃ; ",
  "sn1:33.7.3": "Api ca saddhāyapi sāhu dānaṃ, ",
  "sn1:33.7.4": "Dānañca yuddhañca samānamāhu; ",
  "sn1:33.7.5": "Appāpi santā bahuke jinanti, ",
  "sn1:33.7.6": "Appampi ce saddahāno dadāti; ",
  "sn1:33.7.7": "Teneva so hoti sukhī paratthā”ti. ",
  "sn1:33.8.1": "Atha kho aparā devatā bhagavato santike imaṃ udānaṃ udānesi: ",
  "sn1:33.9.1": "“Sādhu kho mārisa dānaṃ, ",
  "sn1:33.9.2": "Appakasmimpi sāhu dānaṃ; ",
  "sn1:33.9.3": "Saddhāyapi sāhu dānaṃ, ",
  "sn1:33.9.4": "Api ca dhammaladdhassāpi sāhu dānaṃ. ",
  "sn1:33.10.1": "Yo dhammaladdhassa dadāti dānaṃ, ",
  "sn1:33.10.2": "Uṭṭhānavīriyādhigatassa jantu; ",
  "sn1:33.10.3": "Atikkamma so vetaraṇiṃ yamassa, ",
  "sn1:33.10.4": "Dibbāni ṭhānāni upeti macco”ti. ",
  "sn1:33.11.1": "Atha kho aparā devatā bhagavato santike imaṃ udānaṃ udānesi: ",
  "sn1:33.12.1": "“Sādhu kho mārisa dānaṃ, ",
  "sn1:33.12.2": "Appakasmimpi sāhu dānaṃ; ",
  "sn1:33.12.3": "Saddhāyapi sāhu dānaṃ, ",
  "sn1:33.12.4": "Dhammaladdhassāpi sāhu dānaṃ; ",
  "sn1:33.12.5": "Api ca viceyya dānampi sāhu dānaṃ. ",
  "sn1:33.13.1": "Viceyya dānaṃ sugatappasatthaṃ, ",
  "sn1:33.13.2": "Ye dakkhiṇeyyā idha jīvaloke; ",
  "sn1:33.13.3": "Etesu dinnāni mahapphalāni, ",
  "sn1:33.13.4": "Bījāni vuttāni yathā sukhette”ti. ",
  "sn1:33.14.1": "Atha kho aparā devatā bhagavato santike imaṃ udānaṃ udānesi: ",
  "sn1:33.15.1": "“Sādhu kho mārisa dānaṃ, ",
  "sn1:33.15.2": "Appakasmimpi sāhu dānaṃ; ",
  "sn1:33.15.3": "Saddhāyapi sāhu dānaṃ, ",
  "sn1:33.15.4": "Dhammaladdhassāpi sāhu dānaṃ; ",
  "sn1:33.15.5": "Viceyya dānampi sāhu dānaṃ, ",
  "sn1:33.15.6": "Api ca pāṇesupi sādhu saṃyamo. ",
  "sn1:33.16.1": "Yo pāṇabhūtāni aheṭhayaṃ caraṃ, ",
  "sn1:33.16.2": "Parūpavādā na karonti pāpaṃ; ",
  "sn1:33.16.3": "Bhīruṃ pasaṃsanti na hi tattha sūraṃ, ",
  "sn1:33.16.4": "Bhayā hi santo na karonti pāpan”ti. ",
  "sn1:33.17.1": "Atha kho aparā devatā bhagavantaṃ etadavoca: ",
  "sn1:33.17.2": "“kassa nu kho, bhagavā, subhāsitan”ti? ",
  "sn1:33.18.1": "“Sabbāsaṃ vo subhāsitaṃ pariyāyena, api ca mamapi suṇātha—",
  "sn1:33.19.1": "Saddhā hi dānaṃ bahudhā pasatthaṃ, ",
  "sn1:33.19.2": "Dānā ca kho dhammapadaṃva seyyo; ",
  "sn1:33.19.3": "Pubbe ca hi pubbatare ca santo, ",
  "sn1:33.19.4": "Nibbānamevajjhagamuṃ sapaññā”ti. ",
  "sn1:34.0.1": "Saṃyutta Nikāya 1 ",
  "sn1:34.0.2": "4. Satullapakāyikavagga ",
  "sn1:34.0.3": "34. Nasantisutta ",
  "sn1:34.1.1": "Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "sn1:34.1.2": "Atha kho sambahulā satullapakāyikā devatāyo abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ aṭṭhaṃsu. ",
  "sn1:34.1.3": "Ekamantaṃ ṭhitā kho ekā devatā bhagavato santike imaṃ gāthaṃ abhāsi: ",
  "sn1:34.2.1": "“Na santi kāmā manujesu niccā, ",
  "sn1:34.2.2": "Santīdha kamanīyāni yesu baddho; ",
  "sn1:34.2.3": "Yesu pamatto apunāgamanaṃ, ",
  "sn1:34.2.4": "Anāgantā puriso maccudheyyā”ti. ",
  "sn1:34.3.1": "“Chandajaṃ aghaṃ chandajaṃ dukkhaṃ, ",
  "sn1:34.3.2": "Chandavinayā aghavinayo; ",
  "sn1:34.3.3": "Aghavinayā dukkhavinayo”ti. ",
  "sn1:34.4.1": "“Na te kāmā yāni citrāni loke, ",
  "sn1:34.4.2": "Saṅkapparāgo purisassa kāmo; ",
  "sn1:34.4.3": "Tiṭṭhanti citrāni tatheva loke, ",
  "sn1:34.4.4": "Athettha dhīrā vinayanti chandaṃ. ",
  "sn1:34.5.1": "Kodhaṃ jahe vippajaheyya mānaṃ, ",
  "sn1:34.5.2": "Saṃyojanaṃ sabbamatikkameyya; ",
  "sn1:34.5.3": "Taṃ nāmarūpasmimasajjamānaṃ, ",
  "sn1:34.5.4": "Akiñcanaṃ nānupatanti dukkhā. ",
  "sn1:34.6.1": "Pahāsi saṅkhaṃ na vimānamajjhagā, ",
  "sn1:34.6.2": "Acchecchi taṇhaṃ idha nāmarūpe; ",
  "sn1:34.6.3": "Taṃ chinnaganthaṃ anighaṃ nirāsaṃ, ",
  "sn1:34.6.4": "Pariyesamānā nājjhagamuṃ; ",
  "sn1:34.6.5": "Devā manussā idha vā huraṃ vā, ",
  "sn1:34.6.6": "Saggesu vā sabbanivesanesū”ti. ",
  "sn1:34.7.1": "“Tañce hi nāddakkhuṃ tathāvimuttaṃ, ",
  "sn1:34.7.2": "(iccāyasmā mogharājā) ",
  "sn1:34.7.3": "Devā manussā idha vā huraṃ vā; ",
  "sn1:34.7.4": "Naruttamaṃ atthacaraṃ narānaṃ, ",
  "sn1:34.7.5": "Ye taṃ namassanti pasaṃsiyā te”ti. ",
  "sn1:34.8.1": "“Pasaṃsiyā tepi bhavanti bhikkhū, ",
  "sn1:34.8.2": "(mogharājāti bhagavā) ",
  "sn1:34.8.3": "Ye taṃ namassanti tathāvimuttaṃ; ",
  "sn1:34.8.4": "Aññāya dhammaṃ vicikicchaṃ pahāya, ",
  "sn1:34.8.5": "Saṅgātigā tepi bhavanti bhikkhū”ti. ",
  "sn1:35.0.1": "Saṃyutta Nikāya 1 ",
  "sn1:35.0.2": "4. Satullapakāyikavagga ",
  "sn1:35.0.3": "35. Ujjhānasaññisutta ",
  "sn1:35.1.1": "Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "sn1:35.1.2": "Atha kho sambahulā ujjhānasaññikā devatāyo abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkamiṃsu; upasaṅkamitvā vehāsaṃ aṭṭhaṃsu. ",
  "sn1:35.1.3": "Vehāsaṃ ṭhitā kho ekā devatā bhagavato santike imaṃ gāthaṃ abhāsi: ",
  "sn1:35.2.1": "“Aññathā santamattānaṃ, ",
  "sn1:35.2.2": "aññathā yo pavedaye; ",
  "sn1:35.2.3": "Nikacca kitavasseva, ",
  "sn1:35.2.4": "bhuttaṃ theyyena tassa taṃ. ",
  "sn1:35.3.1": "Yañhi kayirā tañhi vade, ",
  "sn1:35.3.2": "yaṃ na kayirā na taṃ vade; ",
  "sn1:35.3.3": "Akarontaṃ bhāsamānaṃ, ",
  "sn1:35.3.4": "parijānanti paṇḍitā”ti. ",
  "sn1:35.4.1": "“Na yidaṃ bhāsitamattena, ",
  "sn1:35.4.2": "ekantasavanena vā; ",
  "sn1:35.4.3": "Anukkamitave sakkā, ",
  "sn1:35.4.4": "yāyaṃ paṭipadā daḷhā; ",
  "sn1:35.4.5": "Yāya dhīrā pamuccanti, ",
  "sn1:35.4.6": "jhāyino mārabandhanā. ",
  "sn1:35.5.1": "Na ve dhīrā pakubbanti, ",
  "sn1:35.5.2": "viditvā lokapariyāyaṃ; ",
  "sn1:35.5.3": "Aññāya nibbutā dhīrā, ",
  "sn1:35.5.4": "tiṇṇā loke visattikan”ti. ",
  "sn1:35.6.1": "Atha kho tā devatāyo pathaviyaṃ patiṭṭhahitvā bhagavato pādesu sirasā nipatitvā bhagavantaṃ etadavocuṃ: ",
  "sn1:35.6.2": "“accayo no, bhante, accagamā yathābālaṃ yathāmūḷhaṃ yathāakusalaṃ, yā mayaṃ bhagavantaṃ āsādetabbaṃ amaññimhā. ",
  "sn1:35.6.3": "Tāsaṃ no, bhante, bhagavā accayaṃ accayato paṭiggaṇhātu āyatiṃ saṃvarāyā”ti. ",
  "sn1:35.6.4": "Atha kho bhagavā sitaṃ pātvākāsi. ",
  "sn1:35.6.5": "Atha kho tā devatāyo bhiyyoso mattāya ujjhāyantiyo vehāsaṃ abbhuggañchuṃ. ",
  "sn1:35.6.6": "Ekā devatā bhagavato santike imaṃ gāthaṃ abhāsi: ",
  "sn1:35.7.1": "“Accayaṃ desayantīnaṃ, ",
  "sn1:35.7.2": "yo ce na paṭigaṇhati; ",
  "sn1:35.7.3": "Kopantaro dosagaru, ",
  "sn1:35.7.4": "sa veraṃ paṭimuñcatī”ti. ",
  "sn1:35.8.1": "“Accayo ce na vijjetha, ",
  "sn1:35.8.2": "nocidhāpagataṃ siyā; ",
  "sn1:35.8.3": "Verāni na ca sammeyyuṃ, ",
  "sn1:35.8.4": "kenīdha kusalo siyā”ti. ",
  "sn1:35.9.1": "“Kassaccayā na vijjanti, ",
  "sn1:35.9.2": "kassa natthi apāgataṃ; ",
  "sn1:35.9.3": "Ko na sammohamāpādi, ",
  "sn1:35.9.4": "ko ca dhīro sadā sato”ti. ",
  "sn1:35.10.1": "“Tathāgatassa buddhassa, ",
  "sn1:35.10.2": "sabbabhūtānukampino; ",
  "sn1:35.10.3": "Tassaccayā na vijjanti, ",
  "sn1:35.10.4": "tassa natthi apāgataṃ; ",
  "sn1:35.10.5": "So na sammohamāpādi, ",
  "sn1:35.10.6": "sova dhīro sadā satoti. ",
  "sn1:35.11.1": "Accayaṃ desayantīnaṃ, ",
  "sn1:35.11.2": "yo ce na paṭigaṇhati; ",
  "sn1:35.11.3": "Kopantaro dosagaru, ",
  "sn1:35.11.4": "sa veraṃ paṭimuñcati; ",
  "sn1:35.11.5": "Taṃ veraṃ nābhinandāmi, ",
  "sn1:35.11.6": "paṭiggaṇhāmi voccayan”ti. ",
  "sn1:36.0.1": "Saṃyutta Nikāya 1 ",
  "sn1:36.0.2": "4. Satullapakāyikavagga ",
  "sn1:36.0.3": "36. Saddhāsutta ",
  "sn1:36.1.1": "Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "sn1:36.1.2": "Atha kho sambahulā satullapakāyikā devatāyo abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ aṭṭhaṃsu. ",
  "sn1:36.1.3": "Ekamantaṃ ṭhitā kho ekā devatā bhagavato santike imaṃ gāthaṃ abhāsi: ",
  "sn1:36.2.1": "“Saddhā dutiyā purisassa hoti, ",
  "sn1:36.2.2": "No ce assaddhiyaṃ avatiṭṭhati; ",
  "sn1:36.2.3": "Yaso ca kittī ca tatvassa hoti, ",
  "sn1:36.2.4": "Saggañca so gacchati sarīraṃ vihāyā”ti. ",
  "sn1:36.3.1": "Atha kho aparā devatā bhagavato santike imā gāthāyo abhāsi: ",
  "sn1:36.4.1": "“Kodhaṃ jahe vippajaheyya mānaṃ, ",
  "sn1:36.4.2": "Saṃyojanaṃ sabbamatikkameyya; ",
  "sn1:36.4.3": "Taṃ nāmarūpasmimasajjamānaṃ, ",
  "sn1:36.4.4": "Akiñcanaṃ nānupatanti saṅgā”ti. ",
  "sn1:36.5.1": "“Pamādamanuyuñjanti, ",
  "sn1:36.5.2": "bālā dummedhino janā; ",
  "sn1:36.5.3": "Appamādañca medhāvī, ",
  "sn1:36.5.4": "dhanaṃ seṭṭhaṃva rakkhati. ",
  "sn1:36.6.1": "Mā pamādamanuyuñjetha, ",
  "sn1:36.6.2": "mā kāmarati santhavaṃ; ",
  "sn1:36.6.3": "Appamatto hi jhāyanto, ",
  "sn1:36.6.4": "pappoti paramaṃ sukhan”ti. ",
  "sn1:37.0.1": "Saṃyutta Nikāya 1 ",
  "sn1:37.0.2": "4. Satullapakāyikavagga ",
  "sn1:37.0.3": "37. Samayasutta ",
  "sn1:37.1.1": "Evaṃ me sutaṃ—",
  "sn1:37.1.2": "ekaṃ samayaṃ bhagavā sakkesu viharati kapilavatthusmiṃ mahāvane mahatā bhikkhusaṃghena saddhiṃ pañcamattehi bhikkhusatehi sabbeheva arahantehi; ",
  "sn1:37.1.3": "dasahi ca lokadhātūhi devatā yebhuyyena sannipatitā honti bhagavantaṃ dassanāya bhikkhusaṃghañca. ",
  "sn1:37.1.4": "Atha kho catunnaṃ suddhāvāsakāyikānaṃ devatānaṃ etadahosi: ",
  "sn1:37.1.5": "“ayaṃ kho bhagavā sakkesu viharati kapilavatthusmiṃ mahāvane mahatā bhikkhusaṃghena saddhiṃ pañcamattehi bhikkhusatehi sabbeheva arahantehi; ",
  "sn1:37.1.6": "dasahi ca lokadhātūhi devatā yebhuyyena sannipatitā honti bhagavantaṃ dassanāya bhikkhusaṃghañca. ",
  "sn1:37.1.7": "Yannūna mayampi yena bhagavā tenupasaṅkameyyāma; upasaṅkamitvā bhagavato santike paccekaṃ gāthaṃ bhāseyyāmā”ti. ",
  "sn1:37.2.1": "Atha kho tā devatā—seyyathāpi nāma balavā puriso samiñjitaṃ vā bāhaṃ pasāreyya pasāritaṃ vā bāhaṃ samiñjeyya; evameva—suddhāvāsesu devesu antarahitā bhagavato purato pāturahesuṃ. ",
  "sn1:37.2.2": "Atha kho tā devatā bhagavantaṃ abhivādetvā ekamantaṃ aṭṭhaṃsu. ",
  "sn1:37.2.3": "Ekamantaṃ ṭhitā kho ekā devatā bhagavato santike imaṃ gāthaṃ abhāsi: ",
  "sn1:37.3.1": "“Mahāsamayo pavanasmiṃ, ",
  "sn1:37.3.2": "Devakāyā samāgatā; ",
  "sn1:37.3.3": "Āgatamha imaṃ dhammasamayaṃ, ",
  "sn1:37.3.4": "Dakkhitāye aparājitasaṅghan”ti. ",
  "sn1:37.4.1": "Atha kho aparā devatā bhagavato santike imaṃ gāthaṃ abhāsi: ",
  "sn1:37.5.1": "“Tatra bhikkhavo samādahaṃsu, ",
  "sn1:37.5.2": "Cittamattano ujukaṃ akaṃsu; ",
  "sn1:37.5.3": "Sārathīva nettāni gahetvā, ",
  "sn1:37.5.4": "Indriyāni rakkhanti paṇḍitā”ti. ",
  "sn1:37.6.1": "Atha kho aparā devatā bhagavato santike imaṃ gāthaṃ abhāsi: ",
  "sn1:37.7.1": "“Chetvā khīlaṃ chetvā palighaṃ, ",
  "sn1:37.7.2": "Indakhīlaṃ ūhacca manejā; ",
  "sn1:37.7.3": "Te caranti suddhā vimalā, ",
  "sn1:37.7.4": "Cakkhumatā sudantā susunāgā”ti. ",
  "sn1:37.8.1": "Atha kho aparā devatā bhagavato santike imaṃ gāthaṃ abhāsi: ",
  "sn1:37.9.1": "“Ye keci buddhaṃ saraṇaṃ gatāse, ",
  "sn1:37.9.2": "Na te gamissanti apāyabhūmiṃ; ",
  "sn1:37.9.3": "Pahāya mānusaṃ dehaṃ, ",
  "sn1:37.9.4": "Devakāyaṃ paripūressantī”ti. ",
  "sn1:38.0.1": "Saṃyutta Nikāya 1 ",
  "sn1:38.0.2": "4. Satullapakāyikavagga ",
  "sn1:38.0.3": "38. Sakalikasutta ",
  "sn1:38.1.1": "Evaṃ me sutaṃ—",
  "sn1:38.1.2": "ekaṃ samayaṃ bhagavā rājagahe viharati maddakucchismiṃ migadāye. ",
  "sn1:38.1.3": "Tena kho pana samayena bhagavato pādo sakalikāya khato hoti. ",
  "sn1:38.1.4": "Bhusā sudaṃ bhagavato vedanā vattanti sārīrikā vedanā dukkhā tibbā kharā kaṭukā asātā amanāpā; ",
  "sn1:38.1.5": "tā sudaṃ bhagavā sato sampajāno adhivāseti avihaññamāno. ",
  "sn1:38.1.6": "Atha kho bhagavā catugguṇaṃ saṅghāṭiṃ paññāpetvā dakkhiṇena passena sīhaseyyaṃ kappeti pāde pādaṃ accādhāya sato sampajāno. ",
  "sn1:38.2.1": "Atha kho sattasatā satullapakāyikā devatāyo abhikkantāya rattiyā abhikkantavaṇṇā kevalakappaṃ maddakucchiṃ obhāsetvā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ aṭṭhaṃsu. ",
  "sn1:38.2.2": "Ekamantaṃ ṭhitā kho ekā devatā bhagavato santike imaṃ udānaṃ udānesi: ",
  "sn1:38.2.3": "“nāgo vata, bho, samaṇo gotamo; ",
  "sn1:38.2.4": "nāgavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti. ",
  "sn1:38.3.1": "Atha kho aparā devatā bhagavato santike imaṃ udānaṃ udānesi: ",
  "sn1:38.3.2": "“sīho vata, bho, samaṇo gotamo; ",
  "sn1:38.3.3": "sīhavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti. ",
  "sn1:38.4.1": "Atha kho aparā devatā bhagavato santike imaṃ udānaṃ udānesi: ",
  "sn1:38.4.2": "“ājānīyo vata, bho, samaṇo gotamo; ",
  "sn1:38.4.3": "ājānīyavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti. ",
  "sn1:38.5.1": "Atha kho aparā devatā bhagavato santike imaṃ udānaṃ udānesi: ",
  "sn1:38.5.2": "“nisabho vata, bho, samaṇo gotamo; ",
  "sn1:38.5.3": "nisabhavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti. ",
  "sn1:38.6.1": "Atha kho aparā devatā bhagavato santike imaṃ udānaṃ udānesi: ",
  "sn1:38.6.2": "“dhorayho vata, bho, samaṇo gotamo; ",
  "sn1:38.6.3": "dhorayhavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti. ",
  "sn1:38.7.1": "Atha kho aparā devatā bhagavato santike imaṃ udānaṃ udānesi: ",
  "sn1:38.7.2": "“danto vata, bho, samaṇo gotamo; ",
  "sn1:38.7.3": "dantavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti. ",
  "sn1:38.8.1": "Atha kho aparā devatā bhagavato santike imaṃ udānaṃ udānesi: ",
  "sn1:38.8.2": "“passa samādhiṃ subhāvitaṃ cittañca suvimuttaṃ, na cābhinataṃ na cāpanataṃ na ca sasaṅkhāraniggayhavāritagataṃ. ",
  "sn1:38.8.3": "Yo evarūpaṃ purisanāgaṃ purisasīhaṃ purisaājānīyaṃ purisanisabhaṃ purisadhorayhaṃ purisadantaṃ atikkamitabbaṃ maññeyya kimaññatra adassanā”ti. ",
  "sn1:38.9.1": "“Pañcavedā sataṃ samaṃ, ",
  "sn1:38.9.2": "Tapassī brāhmaṇā caraṃ; ",
  "sn1:38.9.3": "Cittañca nesaṃ na sammā vimuttaṃ, ",
  "sn1:38.9.4": "Hīnattharūpā na pāraṅgamā te. ",
  "sn1:38.10.1": "Taṇhādhipannā vatasīlabaddhā, ",
  "sn1:38.10.2": "Lūkhaṃ tapaṃ vassasataṃ carantā; ",
  "sn1:38.10.3": "Cittañca nesaṃ na sammā vimuttaṃ, ",
  "sn1:38.10.4": "Hīnattharūpā na pāraṅgamā te. ",
  "sn1:38.11.1": "Na mānakāmassa damo idhatthi, ",
  "sn1:38.11.2": "Na monamatthi asamāhitassa; ",
  "sn1:38.11.3": "Eko araññe viharaṃ pamatto, ",
  "sn1:38.11.4": "Na maccudheyyassa tareyya pāran”ti. ",
  "sn1:38.12.1": "“Mānaṃ pahāya susamāhitatto, ",
  "sn1:38.12.2": "Sucetaso sabbadhi vippamutto; ",
  "sn1:38.12.3": "Eko araññe viharamappamatto, ",
  "sn1:38.12.4": "Sa maccudheyyassa tareyya pāran”ti. ",
  "sn1:39.0.1": "Saṃyutta Nikāya 1 ",
  "sn1:39.0.2": "4. Satullapakāyikavagga ",
  "sn1:39.0.3": "39. Paṭhamapajjunnadhītusutta ",
  "sn1:39.1.1": "Evaṃ me sutaṃ—",
  "sn1:39.1.2": "ekaṃ samayaṃ bhagavā vesāliyaṃ viharati mahāvane kūṭāgārasālāyaṃ. ",
  "sn1:39.1.3": "Atha kho kokanadā pajjunnassa dhītā abhikkantāya rattiyā abhikkantavaṇṇā kevalakappaṃ mahāvanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. ",
  "sn1:39.1.4": "Ekamantaṃ ṭhitā kho sā devatā kokanadā pajjunnassa dhītā bhagavato santike imā gāthāyo abhāsi: ",
  "sn1:39.2.1": "“Vesāliyaṃ vane viharantaṃ, ",
  "sn1:39.2.2": "Aggaṃ sattassa sambuddhaṃ; ",
  "sn1:39.2.3": "Kokanadāhamasmi abhivande, ",
  "sn1:39.2.4": "Kokanadā pajjunnassa dhītā. ",
  "sn1:39.3.1": "Sutameva pure āsi, ",
  "sn1:39.3.2": "Dhammo cakkhumatānubuddho; ",
  "sn1:39.3.3": "Sāhaṃ dāni sakkhi jānāmi, ",
  "sn1:39.3.4": "Munino desayato sugatassa. ",
  "sn1:39.4.1": "Ye keci ariyaṃ dhammaṃ, ",
  "sn1:39.4.2": "Vigarahantā caranti dummedhā; ",
  "sn1:39.4.3": "Upenti roruvaṃ ghoraṃ, ",
  "sn1:39.4.4": "Cirarattaṃ dukkhaṃ anubhavanti. ",
  "sn1:39.5.1": "Ye ca kho ariye dhamme, ",
  "sn1:39.5.2": "Khantiyā upasamena upetā; ",
  "sn1:39.5.3": "Pahāya mānusaṃ dehaṃ, ",
  "sn1:39.5.4": "Devakāyaṃ paripūressantī”ti. ",
  "sn1:40.0.1": "Saṃyutta Nikāya 1 ",
  "sn1:40.0.2": "4. Satullapakāyikavagga ",
  "sn1:40.0.3": "40. Dutiyapajjunnadhītusuttaṃ ",
  "sn1:40.1.1": "Evaṃ me sutaṃ—",
  "sn1:40.1.2": "ekaṃ samayaṃ bhagavā vesāliyaṃ viharati mahāvane kūṭāgārasālāyaṃ. ",
  "sn1:40.1.3": "Atha kho cūḷakokanadā pajjunnassa dhītā abhikkantāya rattiyā abhikkantavaṇṇā kevalakappaṃ mahāvanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. ",
  "sn1:40.1.4": "Ekamantaṃ ṭhitā kho sā devatā cūḷakokanadā pajjunnassa dhītā bhagavato santike imā gāthāyo abhāsi: ",
  "sn1:40.2.1": "“Idhāgamā vijjupabhāsavaṇṇā, ",
  "sn1:40.2.2": "Kokanadā pajjunnassa dhītā; ",
  "sn1:40.2.3": "Buddhañca dhammañca namassamānā, ",
  "sn1:40.2.4": "Gāthācimā atthavatī abhāsi. ",
  "sn1:40.3.1": "Bahunāpi kho taṃ vibhajeyyaṃ, ",
  "sn1:40.3.2": "Pariyāyena tādiso dhammo; ",
  "sn1:40.3.3": "Saṃkhittamatthaṃ lapayissāmi, ",
  "sn1:40.3.4": "Yāvatā me manasā pariyattaṃ. ",
  "sn1:40.4.1": "Pāpaṃ na kayirā vacasā manasā, ",
  "sn1:40.4.2": "Kāyena vā kiñcana sabbaloke; ",
  "sn1:40.4.3": "Kāme pahāya satimā sampajāno, ",
  "sn1:40.4.4": "Dukkhaṃ na sevetha anatthasaṃhitan”ti. ",
  "sn1:40.4.5": "Satullapakāyikavaggo catuttho. ",
  "sn1:40.5.1": "Sabbhimaccharinā sādhu, ",
  "sn1:40.5.2": "na santujjhānasaññino; ",
  "sn1:40.5.3": "Saddhā samayo sakalikaṃ, ",
  "sn1:40.5.4": "ubho pajjunnadhītaroti. ",
  "sn1:41.0.1": "Saṃyutta Nikāya 1 ",
  "sn1:41.0.2": "5. Ādittavagga ",
  "sn1:41.0.3": "41. Ādittasutta ",
  "sn1:41.1.1": "Evaṃ me sutaṃ—",
  "sn1:41.1.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "sn1:41.1.3": "Atha kho aññatarā devatā abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. ",
  "sn1:41.1.4": "Ekamantaṃ ṭhitā kho sā devatā bhagavato santike imā gāthāyo abhāsi: ",
  "sn1:41.2.1": "“Ādittasmiṃ agārasmiṃ, ",
  "sn1:41.2.2": "yaṃ nīharati bhājanaṃ; ",
  "sn1:41.2.3": "Taṃ tassa hoti atthāya, ",
  "sn1:41.2.4": "no ca yaṃ tattha ḍayhati. ",
  "sn1:41.3.1": "Evaṃ ādittako loko, ",
  "sn1:41.3.2": "jarāya maraṇena ca; ",
  "sn1:41.3.3": "Nīharetheva dānena, ",
  "sn1:41.3.4": "dinnaṃ hoti sunīhataṃ. ",
  "sn1:41.4.1": "Dinnaṃ sukhaphalaṃ hoti, ",
  "sn1:41.4.2": "nādinnaṃ hoti taṃ tathā; ",
  "sn1:41.4.3": "Corā haranti rājāno, ",
  "sn1:41.4.4": "aggi ḍahati nassati. ",
  "sn1:41.5.1": "Atha antena jahati, ",
  "sn1:41.5.2": "Sarīraṃ sapariggahaṃ; ",
  "sn1:41.5.3": "Etadaññāya medhāvī, ",
  "sn1:41.5.4": "Bhuñjetha ca dadetha ca; ",
  "sn1:41.5.5": "Datvā ca bhutvā ca yathānubhāvaṃ, ",
  "sn1:41.5.6": "Anindito saggamupeti ṭhānan”ti. ",
  "sn1:42.0.1": "Saṃyutta Nikāya 1 ",
  "sn1:42.0.2": "5. Ādittavagga ",
  "sn1:42.0.3": "42. Kiṃdadasutta ",
  "sn1:42.1.1": "“Kiṃdado balado hoti, ",
  "sn1:42.1.2": "kiṃdado hoti vaṇṇado; ",
  "sn1:42.1.3": "Kiṃdado sukhado hoti, ",
  "sn1:42.1.4": "kiṃdado hoti cakkhudo; ",
  "sn1:42.1.5": "Ko ca sabbadado hoti, ",
  "sn1:42.1.6": "taṃ me akkhāhi pucchito”ti. ",
  "sn1:42.2.1": "“Annado balado hoti, ",
  "sn1:42.2.2": "vatthado hoti vaṇṇado; ",
  "sn1:42.2.3": "Yānado sukhado hoti, ",
  "sn1:42.2.4": "dīpado hoti cakkhudo. ",
  "sn1:42.3.1": "So ca sabbadado hoti, ",
  "sn1:42.3.2": "yo dadāti upassayaṃ; ",
  "sn1:42.3.3": "Amataṃ dado ca so hoti, ",
  "sn1:42.3.4": "yo dhammamanusāsatī”ti. ",
  "sn1:43.0.1": "Saṃyutta Nikāya 1 ",
  "sn1:43.0.2": "5. Ādittavagga ",
  "sn1:43.0.3": "43. Annasutta ",
  "sn1:43.1.1": "“Annamevābhinandanti, ",
  "sn1:43.1.2": "ubhaye devamānusā; ",
  "sn1:43.1.3": "Atha ko nāma so yakkho, ",
  "sn1:43.1.4": "yaṃ annaṃ nābhinandatī”ti. ",
  "sn1:43.2.1": "“Ye naṃ dadanti saddhāya, ",
  "sn1:43.2.2": "vippasannena cetasā; ",
  "sn1:43.2.3": "Tameva annaṃ bhajati, ",
  "sn1:43.2.4": "asmiṃ loke paramhi ca. ",
  "sn1:43.3.1": "Tasmā vineyya maccheraṃ, ",
  "sn1:43.3.2": "dajjā dānaṃ malābhibhū; ",
  "sn1:43.3.3": "Puññāni paralokasmiṃ, ",
  "sn1:43.3.4": "patiṭṭhā honti pāṇinan”ti. ",
  "sn1:44.0.1": "Saṃyutta Nikāya 1 ",
  "sn1:44.0.2": "5. Ādittavagga ",
  "sn1:44.0.3": "44. Ekamūlasutta ",
  "sn1:44.1.1": "“Ekamūlaṃ dvirāvaṭṭaṃ, ",
  "sn1:44.1.2": "timalaṃ pañcapattharaṃ; ",
  "sn1:44.1.3": "Samuddaṃ dvādasāvaṭṭaṃ, ",
  "sn1:44.1.4": "pātālaṃ atarī isī”ti. ",
  "sn1:45.0.1": "Saṃyutta Nikāya 1 ",
  "sn1:45.0.2": "5. Ādittavagga ",
  "sn1:45.0.3": "45. Anomasutta ",
  "sn1:45.1.1": "“Anomanāmaṃ nipuṇatthadassiṃ, ",
  "sn1:45.1.2": "Paññādadaṃ kāmālaye asattaṃ; ",
  "sn1:45.1.3": "Taṃ passatha sabbaviduṃ sumedhaṃ, ",
  "sn1:45.1.4": "Ariye pathe kamamānaṃ mahesin”ti. ",
  "sn1:46.0.1": "Saṃyutta Nikāya 1 ",
  "sn1:46.0.2": "5. Ādittavagga ",
  "sn1:46.0.3": "46. Accharāsutta ",
  "sn1:46.1.1": "“Accharāgaṇasaṅghuṭṭhaṃ, ",
  "sn1:46.1.2": "pisācagaṇasevitaṃ; ",
  "sn1:46.1.3": "Vanantaṃ mohanaṃ nāma, ",
  "sn1:46.1.4": "kathaṃ yātrā bhavissatī”ti. ",
  "sn1:46.2.1": "“Ujuko nāma so maggo, ",
  "sn1:46.2.2": "abhayā nāma sā disā; ",
  "sn1:46.2.3": "Ratho akūjano nāma, ",
  "sn1:46.2.4": "dhammacakkehi saṃyuto. ",
  "sn1:46.3.1": "Hirī tassa apālambo, ",
  "sn1:46.3.2": "satyassa parivāraṇaṃ; ",
  "sn1:46.3.3": "Dhammāhaṃ sārathiṃ brūmi, ",
  "sn1:46.3.4": "sammādiṭṭhipurejavaṃ. ",
  "sn1:46.4.1": "Yassa etādisaṃ yānaṃ, ",
  "sn1:46.4.2": "itthiyā purisassa vā; ",
  "sn1:46.4.3": "Sa ve etena yānena, ",
  "sn1:46.4.4": "nibbānasseva santike”ti. ",
  "sn1:47.0.1": "Saṃyutta Nikāya 1 ",
  "sn1:47.0.2": "5. Ādittavagga ",
  "sn1:47.0.3": "47. Vanaropasutta ",
  "sn1:47.1.1": "“Kesaṃ divā ca ratto ca, ",
  "sn1:47.1.2": "sadā puññaṃ pavaḍḍhati; ",
  "sn1:47.1.3": "Dhammaṭṭhā sīlasampannā, ",
  "sn1:47.1.4": "ke janā saggagāmino”ti. ",
  "sn1:47.2.1": "“Ārāmaropā vanaropā, ",
  "sn1:47.2.2": "ye janā setukārakā; ",
  "sn1:47.2.3": "Papañca udapānañca, ",
  "sn1:47.2.4": "ye dadanti upassayaṃ. ",
  "sn1:47.3.1": "Tesaṃ divā ca ratto ca, ",
  "sn1:47.3.2": "sadā puññaṃ pavaḍḍhati; ",
  "sn1:47.3.3": "Dhammaṭṭhā sīlasampannā, ",
  "sn1:47.3.4": "te janā saggagāmino”ti. ",
  "sn1:48.0.1": "Saṃyutta Nikāya 1 ",
  "sn1:48.0.2": "5. Ādittavagga ",
  "sn1:48.0.3": "48. Jetavanasutta ",
  "sn1:48.1.1": "“Idañhi taṃ jetavanaṃ, ",
  "sn1:48.1.2": "isisaṃghanisevitaṃ; ",
  "sn1:48.1.3": "Āvutthaṃ dhammarājena, ",
  "sn1:48.1.4": "pītisañjananaṃ mama. ",
  "sn1:48.2.1": "Kammaṃ vijjā ca dhammo ca, ",
  "sn1:48.2.2": "sīlaṃ jīvitamuttamaṃ; ",
  "sn1:48.2.3": "Etena maccā sujjhanti, ",
  "sn1:48.2.4": "na gottena dhanena vā. ",
  "sn1:48.3.1": "Tasmā hi paṇḍito poso, ",
  "sn1:48.3.2": "sampassaṃ atthamattano; ",
  "sn1:48.3.3": "Yoniso vicine dhammaṃ, ",
  "sn1:48.3.4": "evaṃ tattha visujjhati. ",
  "sn1:48.4.1": "Sāriputtova paññāya, ",
  "sn1:48.4.2": "sīlena upasamena ca; ",
  "sn1:48.4.3": "Yopi pāraṅgato bhikkhu, ",
  "sn1:48.4.4": "etāvaparamo siyā”ti. ",
  "sn1:49.0.1": "Saṃyutta Nikāya 1 ",
  "sn1:49.0.2": "5. Ādittavagga ",
  "sn1:49.0.3": "49. Maccharisutta ",
  "sn1:49.1.1": "“Yedha maccharino loke, ",
  "sn1:49.1.2": "kadariyā paribhāsakā; ",
  "sn1:49.1.3": "Aññesaṃ dadamānānaṃ, ",
  "sn1:49.1.4": "antarāyakarā narā. ",
  "sn1:49.2.1": "Kīdiso tesaṃ vipāko, ",
  "sn1:49.2.2": "samparāyo ca kīdiso; ",
  "sn1:49.2.3": "Bhagavantaṃ puṭṭhumāgamma, ",
  "sn1:49.2.4": "kathaṃ jānemu taṃ mayan”ti. ",
  "sn1:49.3.1": "“Yedha maccharino loke, ",
  "sn1:49.3.2": "kadariyā paribhāsakā; ",
  "sn1:49.3.3": "Aññesaṃ dadamānānaṃ, ",
  "sn1:49.3.4": "antarāyakarā narā. ",
  "sn1:49.4.1": "Nirayaṃ tiracchānayoniṃ, ",
  "sn1:49.4.2": "yamalokaṃ upapajjare; ",
  "sn1:49.4.3": "Sace enti manussattaṃ, ",
  "sn1:49.4.4": "dalidde jāyare kule. ",
  "sn1:49.5.1": "Coḷaṃ piṇḍo ratī khiḍḍā, ",
  "sn1:49.5.2": "yattha kicchena labbhati; ",
  "sn1:49.5.3": "Parato āsīsare bālā, ",
  "sn1:49.5.4": "tampi tesaṃ na labbhati; ",
  "sn1:49.5.5": "Diṭṭhe dhammesa vipāko, ",
  "sn1:49.5.6": "samparāye ca duggatī”ti. ",
  "sn1:49.6.1": "“Itihetaṃ vijānāma, ",
  "sn1:49.6.2": "aññaṃ pucchāma gotama; ",
  "sn1:49.6.3": "Yedha laddhā manussattaṃ, ",
  "sn1:49.6.4": "vadaññū vītamaccharā. ",
  "sn1:49.7.1": "Buddhe pasannā dhamme ca, ",
  "sn1:49.7.2": "saṅghe ca tibbagāravā; ",
  "sn1:49.7.3": "Kīdiso tesaṃ vipāko, ",
  "sn1:49.7.4": "samparāyo ca kīdiso; ",
  "sn1:49.7.5": "Bhagavantaṃ puṭṭhumāgamma, ",
  "sn1:49.7.6": "kathaṃ jānemu taṃ mayan”ti. ",
  "sn1:49.8.1": "“Yedha laddhā manussattaṃ, ",
  "sn1:49.8.2": "vadaññū vītamaccharā; ",
  "sn1:49.8.3": "Buddhe pasannā dhamme ca, ",
  "sn1:49.8.4": "saṃghe ca tibbagāravā; ",
  "sn1:49.8.5": "Ete saggā pakāsanti, ",
  "sn1:49.8.6": "yattha te upapajjare. ",
  "sn1:49.9.1": "Sace enti manussattaṃ, ",
  "sn1:49.9.2": "aḍḍhe ājāyare kule; ",
  "sn1:49.9.3": "Coḷaṃ piṇḍo ratī khiḍḍā, ",
  "sn1:49.9.4": "yatthākicchena labbhati. ",
  "sn1:49.10.1": "Parasambhatesu bhogesu, ",
  "sn1:49.10.2": "vasavattīva modare; ",
  "sn1:49.10.3": "Diṭṭhe dhammesa vipāko, ",
  "sn1:49.10.4": "samparāye ca suggatī”ti. ",
  "sn1:50.0.1": "Saṃyutta Nikāya 1 ",
  "sn1:50.0.2": "5. Ādittavagga ",
  "sn1:50.0.3": "50. Ghaṭīkārasutta ",
  "sn1:50.1.1": "“Avihaṃ upapannāse, ",
  "sn1:50.1.2": "vimuttā satta bhikkhavo; ",
  "sn1:50.1.3": "Rāgadosaparikkhīṇā, ",
  "sn1:50.1.4": "tiṇṇā loke visattikan”ti. ",
  "sn1:50.2.1": "“Ke ca te ataruṃ paṅkaṃ, ",
  "sn1:50.2.2": "maccudheyyaṃ suduttaraṃ; ",
  "sn1:50.2.3": "Ke hitvā mānusaṃ dehaṃ, ",
  "sn1:50.2.4": "dibbayogaṃ upaccagun”ti. ",
  "sn1:50.3.1": "“Upako palagaṇḍo ca, ",
  "sn1:50.3.2": "pukkusāti ca te tayo; ",
  "sn1:50.3.3": "Bhaddiyo khaṇḍadevo ca, ",
  "sn1:50.3.4": "bāhuraggi ca siṅgiyo; ",
  "sn1:50.3.5": "Te hitvā mānusaṃ dehaṃ, ",
  "sn1:50.3.6": "dibbayogaṃ upaccagun”ti. ",
  "sn1:50.4.1": "“Kusalī bhāsasī tesaṃ, ",
  "sn1:50.4.2": "mārapāsappahāyinaṃ; ",
  "sn1:50.4.3": "Kassa te dhammamaññāya, ",
  "sn1:50.4.4": "acchiduṃ bhavabandhanan”ti. ",
  "sn1:50.5.1": "“Na aññatra bhagavatā, ",
  "sn1:50.5.2": "nāññatra tava sāsanā; ",
  "sn1:50.5.3": "Yassa te dhammamaññāya, ",
  "sn1:50.5.4": "acchiduṃ bhavabandhanaṃ. ",
  "sn1:50.6.1": "Yattha nāmañca rūpañca, ",
  "sn1:50.6.2": "asesaṃ uparujjhati; ",
  "sn1:50.6.3": "Taṃ te dhammaṃ idhaññāya, ",
  "sn1:50.6.4": "acchiduṃ bhavabandhanan”ti. ",
  "sn1:50.7.1": "“Gambhīraṃ bhāsasī vācaṃ, ",
  "sn1:50.7.2": "dubbijānaṃ sudubbudhaṃ; ",
  "sn1:50.7.3": "Kassa tvaṃ dhammamaññāya, ",
  "sn1:50.7.4": "vācaṃ bhāsasi īdisan”ti. ",
  "sn1:50.8.1": "“Kumbhakāro pure āsiṃ, ",
  "sn1:50.8.2": "vekaḷiṅge ghaṭīkaro; ",
  "sn1:50.8.3": "Mātāpettibharo āsiṃ, ",
  "sn1:50.8.4": "kassapassa upāsako. ",
  "sn1:50.9.1": "Virato methunā dhammā, ",
  "sn1:50.9.2": "brahmacārī nirāmiso; ",
  "sn1:50.9.3": "Ahuvā te sagāmeyyo, ",
  "sn1:50.9.4": "ahuvā te pure sakhā. ",
  "sn1:50.10.1": "Sohamete pajānāmi, ",
  "sn1:50.10.2": "vimutte satta bhikkhavo; ",
  "sn1:50.10.3": "Rāgadosaparikkhīṇe, ",
  "sn1:50.10.4": "tiṇṇe loke visattikan”ti. ",
  "sn1:50.11.1": "“Evametaṃ tadā āsi, ",
  "sn1:50.11.2": "yathā bhāsasi bhaggava; ",
  "sn1:50.11.3": "Kumbhakāro pure āsi, ",
  "sn1:50.11.4": "vekaḷiṅge ghaṭīkaro; ",
  "sn1:50.11.5": "Mātāpettibharo āsi, ",
  "sn1:50.11.6": "kassapassa upāsako. ",
  "sn1:50.12.1": "Virato methunā dhammā, ",
  "sn1:50.12.2": "brahmacārī nirāmiso; ",
  "sn1:50.12.3": "Ahuvā me sagāmeyyo, ",
  "sn1:50.12.4": "ahuvā me pure sakhā”ti. ",
  "sn1:50.13.1": "“Evametaṃ purāṇānaṃ, ",
  "sn1:50.13.2": "sahāyānaṃ ahu saṅgamo; ",
  "sn1:50.13.3": "Ubhinnaṃ bhāvitattānaṃ, ",
  "sn1:50.13.4": "sarīrantimadhārinan”ti. ",
  "sn1:50.13.5": "Ādittavaggo pañcamo. ",
  "sn1:50.14.1": "Ādittaṃ kiṃdadaṃ annaṃ, ",
  "sn1:50.14.2": "ekamūlaanomiyaṃ; ",
  "sn1:50.14.3": "Accharāvanaropajetaṃ, ",
  "sn1:50.14.4": "maccharena ghaṭīkaroti. ",
  "sn1:51.0.1": "Saṃyutta Nikāya 1 ",
  "sn1:51.0.2": "6. Jarāvagga ",
  "sn1:51.0.3": "51. Jarāsutta ",
  "sn1:51.1.1": "“Kiṃsu yāva jarā sādhu, ",
  "sn1:51.1.2": "kiṃsu sādhu patiṭṭhitaṃ; ",
  "sn1:51.1.3": "Kiṃsu narānaṃ ratanaṃ, ",
  "sn1:51.1.4": "kiṃsu corehi dūharan”ti. ",
  "sn1:51.2.1": "“Sīlaṃ yāva jarā sādhu, ",
  "sn1:51.2.2": "saddhā sādhu patiṭṭhitā; ",
  "sn1:51.2.3": "Paññā narānaṃ ratanaṃ, ",
  "sn1:51.2.4": "puññaṃ corehi dūharan”ti. ",
  "sn1:52.0.1": "Saṃyutta Nikāya 1 ",
  "sn1:52.0.2": "6. Jarāvagga ",
  "sn1:52.0.3": "52. Ajarasāsutta ",
  "sn1:52.1.1": "“Kiṃsu ajarasā sādhu, ",
  "sn1:52.1.2": "kiṃsu sādhu adhiṭṭhitaṃ; ",
  "sn1:52.1.3": "Kiṃsu narānaṃ ratanaṃ, ",
  "sn1:52.1.4": "kiṃsu corehyahāriyan”ti. ",
  "sn1:52.2.1": "“Sīlaṃ ajarasā sādhu, ",
  "sn1:52.2.2": "saddhā sādhu adhiṭṭhitā; ",
  "sn1:52.2.3": "Paññā narānaṃ ratanaṃ, ",
  "sn1:52.2.4": "puññaṃ corehyahāriyan”ti. ",
  "sn1:53.0.1": "Saṃyutta Nikāya 1 ",
  "sn1:53.0.2": "6. Jarāvagga ",
  "sn1:53.0.3": "53. Mittasutta ",
  "sn1:53.1.1": "“Kiṃsu pavasato mittaṃ, ",
  "sn1:53.1.2": "kiṃsu mittaṃ sake ghare; ",
  "sn1:53.1.3": "Kiṃ mittaṃ atthajātassa, ",
  "sn1:53.1.4": "kiṃ mittaṃ samparāyikan”ti. ",
  "sn1:53.2.1": "“Sattho pavasato mittaṃ, ",
  "sn1:53.2.2": "mātā mittaṃ sake ghare; ",
  "sn1:53.2.3": "Sahāyo atthajātassa, ",
  "sn1:53.2.4": "hoti mittaṃ punappunaṃ; ",
  "sn1:53.2.5": "Sayaṅkatāni puññāni, ",
  "sn1:53.2.6": "taṃ mittaṃ samparāyikan”ti. ",
  "sn1:54.0.1": "Saṃyutta Nikāya 1 ",
  "sn1:54.0.2": "6. Jarāvagga ",
  "sn1:54.0.3": "54. Vatthusutta ",
  "sn1:54.1.1": "“Kiṃsu vatthu manussānaṃ, ",
  "sn1:54.1.2": "kiṃsūdha paramo sakhā; ",
  "sn1:54.1.3": "Kiṃsu bhūtā upajīvanti, ",
  "sn1:54.1.4": "ye pāṇā pathavissitā”ti. ",
  "sn1:54.2.1": "“Puttā vatthu manussānaṃ, ",
  "sn1:54.2.2": "bhariyā ca paramo sakhā; ",
  "sn1:54.2.3": "Vuṭṭhiṃ bhūtā upajīvanti, ",
  "sn1:54.2.4": "ye pāṇā pathavissitā”ti. ",
  "sn1:55.0.1": "Saṃyutta Nikāya 1 ",
  "sn1:55.0.2": "6. Jarāvagga ",
  "sn1:55.0.3": "55. Paṭhamajanasutta ",
  "sn1:55.1.1": "“Kiṃsu janeti purisaṃ, ",
  "sn1:55.1.2": "kiṃsu tassa vidhāvati; ",
  "sn1:55.1.3": "Kiṃsu saṃsāramāpādi, ",
  "sn1:55.1.4": "kiṃsu tassa mahabbhayan”ti. ",
  "sn1:55.2.1": "“Taṇhā janeti purisaṃ, ",
  "sn1:55.2.2": "cittamassa vidhāvati; ",
  "sn1:55.2.3": "Satto saṃsāramāpādi, ",
  "sn1:55.2.4": "dukkhamassa mahabbhayan”ti. ",
  "sn1:56.0.1": "Saṃyutta Nikāya 1 ",
  "sn1:56.0.2": "6. Jarāvagga ",
  "sn1:56.0.3": "56. Dutiyajanasutta ",
  "sn1:56.1.1": "“Kiṃsu janeti purisaṃ, ",
  "sn1:56.1.2": "kiṃsu tassa vidhāvati; ",
  "sn1:56.1.3": "Kiṃsu saṃsāramāpādi, ",
  "sn1:56.1.4": "kismā na parimuccatī”ti. ",
  "sn1:56.2.1": "“Taṇhā janeti purisaṃ, ",
  "sn1:56.2.2": "cittamassa vidhāvati; ",
  "sn1:56.2.3": "Satto saṃsāramāpādi, ",
  "sn1:56.2.4": "dukkhā na parimuccatī”ti. ",
  "sn1:57.0.1": "Saṃyutta Nikāya 1 ",
  "sn1:57.0.2": "6. Jarāvagga ",
  "sn1:57.0.3": "57. Tatiyajanasutta ",
  "sn1:57.1.1": "“Kiṃsu janeti purisaṃ, ",
  "sn1:57.1.2": "kiṃsu tassa vidhāvati; ",
  "sn1:57.1.3": "Kiṃsu saṃsāramāpādi, ",
  "sn1:57.1.4": "kiṃsu tassa parāyanan”ti. ",
  "sn1:57.2.1": "“Taṇhā janeti purisaṃ, ",
  "sn1:57.2.2": "cittamassa vidhāvati; ",
  "sn1:57.2.3": "Satto saṃsāramāpādi, ",
  "sn1:57.2.4": "kammaṃ tassa parāyanan”ti. ",
  "sn1:58.0.1": "Saṃyutta Nikāya 1 ",
  "sn1:58.0.2": "6. Jarāvagga ",
  "sn1:58.0.3": "58. Uppathasutta ",
  "sn1:58.1.1": "“Kiṃsu uppatho akkhāto, ",
  "sn1:58.1.2": "kiṃsu rattindivakkhayo; ",
  "sn1:58.1.3": "Kiṃ malaṃ brahmacariyassa, ",
  "sn1:58.1.4": "kiṃ sinānamanodakan”ti. ",
  "sn1:58.2.1": "“Rāgo uppatho akkhāto, ",
  "sn1:58.2.2": "Vayo rattindivakkhayo; ",
  "sn1:58.2.3": "Itthī malaṃ brahmacariyassa, ",
  "sn1:58.2.4": "Etthāyaṃ sajjate pajā; ",
  "sn1:58.2.5": "Tapo ca brahmacariyañca, ",
  "sn1:58.2.6": "Taṃ sinānamanodakan”ti. ",
  "sn1:59.0.1": "Saṃyutta Nikāya 1 ",
  "sn1:59.0.2": "6. Jarāvagga ",
  "sn1:59.0.3": "59. Dutiyasutta ",
  "sn1:59.1.1": "“Kiṃsu dutiyā purisassa hoti, ",
  "sn1:59.1.2": "Kiṃsu cenaṃ pasāsati; ",
  "sn1:59.1.3": "Kissa cābhirato macco, ",
  "sn1:59.1.4": "Sabbadukkhā pamuccatī”ti. ",
  "sn1:59.2.1": "“Saddhā dutiyā purisassa hoti, ",
  "sn1:59.2.2": "Paññā cenaṃ pasāsati; ",
  "sn1:59.2.3": "Nibbānābhirato macco, ",
  "sn1:59.2.4": "Sabbadukkhā pamuccatī”ti. ",
  "sn1:60.0.1": "Saṃyutta Nikāya 1 ",
  "sn1:60.0.2": "6. Jarāvagga ",
  "sn1:60.0.3": "60. Kavisutta ",
  "sn1:60.1.1": "“Kiṃsu nidānaṃ gāthānaṃ, ",
  "sn1:60.1.2": "kiṃsu tāsaṃ viyañjanaṃ; ",
  "sn1:60.1.3": "Kiṃsu sannissitā gāthā, ",
  "sn1:60.1.4": "kiṃsu gāthānamāsayo”ti. ",
  "sn1:60.2.1": "“Chando nidānaṃ gāthānaṃ, ",
  "sn1:60.2.2": "akkharā tāsaṃ viyañjanaṃ; ",
  "sn1:60.2.3": "Nāmasannissitā gāthā, ",
  "sn1:60.2.4": "kavi gāthānamāsayo”ti. ",
  "sn1:60.2.5": "Jarāvaggo chaṭṭho. ",
  "sn1:60.3.1": "Jarā ajarasā mittaṃ, ",
  "sn1:60.3.2": "vatthu tīṇi janāni ca; ",
  "sn1:60.3.3": "Uppatho ca dutiyo ca, ",
  "sn1:60.3.4": "kavinā pūrito vaggoti. ",
  "sn1:61.0.1": "Saṃyutta Nikāya 1 ",
  "sn1:61.0.2": "7. Addhavagga ",
  "sn1:61.0.3": "61. Nāmasutta ",
  "sn1:61.1.1": "“Kiṃsu sabbaṃ addhabhavi, ",
  "sn1:61.1.2": "kismā bhiyyo na vijjati; ",
  "sn1:61.1.3": "Kissassu ekadhammassa, ",
  "sn1:61.1.4": "sabbeva vasamanvagū”ti. ",
  "sn1:61.2.1": "“Nāmaṃ sabbaṃ addhabhavi, ",
  "sn1:61.2.2": "nāmā bhiyyo na vijjati; ",
  "sn1:61.2.3": "Nāmassa ekadhammassa, ",
  "sn1:61.2.4": "sabbeva vasamanvagū”ti. ",
  "sn1:62.0.1": "Saṃyutta Nikāya 1 ",
  "sn1:62.0.2": "7. Addhavagga ",
  "sn1:62.0.3": "62. Cittasutta ",
  "sn1:62.1.1": "“Kenassu nīyati loko, ",
  "sn1:62.1.2": "kenassu parikassati; ",
  "sn1:62.1.3": "Kissassu ekadhammassa, ",
  "sn1:62.1.4": "sabbeva vasamanvagū”ti. ",
  "sn1:62.2.1": "“Cittena nīyati loko, ",
  "sn1:62.2.2": "cittena parikassati; ",
  "sn1:62.2.3": "Cittassa ekadhammassa, ",
  "sn1:62.2.4": "sabbeva vasamanvagū”ti. ",
  "sn1:63.0.1": "Saṃyutta Nikāya 1 ",
  "sn1:63.0.2": "7. Addhavagga ",
  "sn1:63.0.3": "63. Taṇhāsutta ",
  "sn1:63.1.1": "“Kenassu nīyati loko, ",
  "sn1:63.1.2": "kenassu parikassati; ",
  "sn1:63.1.3": "Kissassu ekadhammassa, ",
  "sn1:63.1.4": "sabbeva vasamanvagū”ti. ",
  "sn1:63.2.1": "“Taṇhāya nīyati loko, ",
  "sn1:63.2.2": "taṇhāya parikassati; ",
  "sn1:63.2.3": "Taṇhāya ekadhammassa, ",
  "sn1:63.2.4": "sabbeva vasamanvagū”ti. ",
  "sn1:64.0.1": "Saṃyutta Nikāya 1 ",
  "sn1:64.0.2": "7. Addhavagga ",
  "sn1:64.0.3": "64. Saṃyojanasutta ",
  "sn1:64.1.1": "“Kiṃsu saṃyojano loko, ",
  "sn1:64.1.2": "kiṃsu tassa vicāraṇaṃ; ",
  "sn1:64.1.3": "Kissassu vippahānena, ",
  "sn1:64.1.4": "nibbānaṃ iti vuccatī”ti. ",
  "sn1:64.2.1": "“Nandīsaṃyojano loko, ",
  "sn1:64.2.2": "vitakkassa vicāraṇaṃ; ",
  "sn1:64.2.3": "Taṇhāya vippahānena, ",
  "sn1:64.2.4": "nibbānaṃ iti vuccatī”ti. ",
  "sn1:65.0.1": "Saṃyutta Nikāya 1 ",
  "sn1:65.0.2": "7. Addhavagga ",
  "sn1:65.0.3": "65. Bandhanasutta ",
  "sn1:65.1.1": "“Kiṃsu sambandhano loko, ",
  "sn1:65.1.2": "kiṃsu tassa vicāraṇaṃ; ",
  "sn1:65.1.3": "Kissassu vippahānena, ",
  "sn1:65.1.4": "sabbaṃ chindati bandhanan”ti. ",
  "sn1:65.2.1": "“Nandīsambandhano loko, ",
  "sn1:65.2.2": "vitakkassa vicāraṇaṃ; ",
  "sn1:65.2.3": "Taṇhāya vippahānena, ",
  "sn1:65.2.4": "sabbaṃ chindati bandhanan”ti. ",
  "sn1:66.0.1": "Saṃyutta Nikāya 1 ",
  "sn1:66.0.2": "7. Addhavagga ",
  "sn1:66.0.3": "66. Attahatasutta ",
  "sn1:66.1.1": "“Kenassubbhāhato loko, ",
  "sn1:66.1.2": "kenassu parivārito; ",
  "sn1:66.1.3": "Kena sallena otiṇṇo, ",
  "sn1:66.1.4": "kissa dhūpāyito sadā”ti. ",
  "sn1:66.2.1": "“Maccunābbhāhato loko, ",
  "sn1:66.2.2": "jarāya parivārito; ",
  "sn1:66.2.3": "Taṇhāsallena otiṇṇo, ",
  "sn1:66.2.4": "icchādhūpāyito sadā”ti. ",
  "sn1:67.0.1": "Saṃyutta Nikāya 1 ",
  "sn1:67.0.2": "7. Addhavagga ",
  "sn1:67.0.3": "67. Uḍḍitasutta ",
  "sn1:67.1.1": "“Kenassu uḍḍito loko, ",
  "sn1:67.1.2": "kenassu parivārito; ",
  "sn1:67.1.3": "Kenassu pihito loko, ",
  "sn1:67.1.4": "kismiṃ loko patiṭṭhito”ti. ",
  "sn1:67.2.1": "“Taṇhāya uḍḍito loko, ",
  "sn1:67.2.2": "jarāya parivārito; ",
  "sn1:67.2.3": "Maccunā pihito loko, ",
  "sn1:67.2.4": "dukkhe loko patiṭṭhito”ti. ",
  "sn1:68.0.1": "Saṃyutta Nikāya 1 ",
  "sn1:68.0.2": "7. Addhavagga ",
  "sn1:68.0.3": "68. Pihitasutta ",
  "sn1:68.1.1": "“Kenassu pihito loko, ",
  "sn1:68.1.2": "kismiṃ loko patiṭṭhito; ",
  "sn1:68.1.3": "Kenassu uḍḍito loko, ",
  "sn1:68.1.4": "kenassu parivārito”ti. ",
  "sn1:68.2.1": "“Maccunā pihito loko, ",
  "sn1:68.2.2": "dukkhe loko patiṭṭhito; ",
  "sn1:68.2.3": "Taṇhāya uḍḍito loko, ",
  "sn1:68.2.4": "jarāya parivārito”ti. ",
  "sn1:69.0.1": "Saṃyutta Nikāya 1 ",
  "sn1:69.0.2": "7. Addhavagga ",
  "sn1:69.0.3": "69. Icchāsutta ",
  "sn1:69.1.1": "“Kenassu bajjhatī loko, ",
  "sn1:69.1.2": "kissa vinayāya muccati; ",
  "sn1:69.1.3": "Kissassu vippahānena, ",
  "sn1:69.1.4": "sabbaṃ chindati bandhanan”ti. ",
  "sn1:69.2.1": "“Icchāya bajjhatī loko, ",
  "sn1:69.2.2": "icchāvinayāya muccati; ",
  "sn1:69.2.3": "Icchāya vippahānena, ",
  "sn1:69.2.4": "sabbaṃ chindati bandhanan”ti. ",
  "sn1:70.0.1": "Saṃyutta Nikāya 1 ",
  "sn1:70.0.2": "7. Addhavagga ",
  "sn1:70.0.3": "70. Lokasutta ",
  "sn1:70.1.1": "“Kismiṃ loko samuppanno, ",
  "sn1:70.1.2": "kismiṃ kubbati santhavaṃ; ",
  "sn1:70.1.3": "Kissa loko upādāya, ",
  "sn1:70.1.4": "kismiṃ loko vihaññatī”ti. ",
  "sn1:70.2.1": "“Chasu loko samuppanno, ",
  "sn1:70.2.2": "chasu kubbati santhavaṃ; ",
  "sn1:70.2.3": "Channameva upādāya, ",
  "sn1:70.2.4": "chasu loko vihaññatī”ti. ",
  "sn1:70.2.5": "Addhavaggo sattamo. ",
  "sn1:70.3.1": "Nāmaṃ cittañca taṇhā ca, ",
  "sn1:70.3.2": "saṃyojanañca bandhanā; ",
  "sn1:70.3.3": "Abbhāhatuḍḍito pihito, ",
  "sn1:70.3.4": "icchā lokena te dasāti. ",
  "sn1:71.0.1": "Saṃyutta Nikāya 1 ",
  "sn1:71.0.2": "8. Chetvāvagga ",
  "sn1:71.0.3": "71. Chetvāsutta ",
  "sn1:71.1.1": "Sāvatthinidānaṃ. ",
  "sn1:71.1.2": "Ekamantaṃ ṭhitā kho sā devatā bhagavantaṃ gāthāya ajjhabhāsi: ",
  "sn1:71.2.1": "“Kiṃsu chetvā sukhaṃ seti, ",
  "sn1:71.2.2": "kiṃsu chetvā na socati; ",
  "sn1:71.2.3": "Kissassu ekadhammassa, ",
  "sn1:71.2.4": "vadhaṃ rocesi gotamā”ti. ",
  "sn1:71.3.1": "“Kodhaṃ chetvā sukhaṃ seti, ",
  "sn1:71.3.2": "kodhaṃ chetvā na socati; ",
  "sn1:71.3.3": "Kodhassa visamūlassa, ",
  "sn1:71.3.4": "madhuraggassa devate; ",
  "sn1:71.3.5": "Vadhaṃ ariyā pasaṃsanti, ",
  "sn1:71.3.6": "tañhi chetvā na socatī”ti. ",
  "sn1:72.0.1": "Saṃyutta Nikāya 1 ",
  "sn1:72.0.2": "8. Chetvāvagga ",
  "sn1:72.0.3": "72. Rathasutta ",
  "sn1:72.1.1": "“Kiṃsu rathassa paññāṇaṃ, ",
  "sn1:72.1.2": "kiṃsu paññāṇamaggino; ",
  "sn1:72.1.3": "Kiṃsu raṭṭhassa paññāṇaṃ, ",
  "sn1:72.1.4": "kiṃsu paññāṇamitthiyā”ti. ",
  "sn1:72.2.1": "“Dhajo rathassa paññāṇaṃ, ",
  "sn1:72.2.2": "dhūmo paññāṇamaggino; ",
  "sn1:72.2.3": "Rājā raṭṭhassa paññāṇaṃ, ",
  "sn1:72.2.4": "bhattā paññāṇamitthiyā”ti. ",
  "sn1:73.0.1": "Saṃyutta Nikāya 1 ",
  "sn1:73.0.2": "8. Chetvāvagga ",
  "sn1:73.0.3": "73. Vittasutta ",
  "sn1:73.1.1": "“Kiṃsūdha vittaṃ purisassa seṭṭhaṃ, ",
  "sn1:73.1.2": "Kiṃsu suciṇṇo sukhamāvahati; ",
  "sn1:73.1.3": "Kiṃsu have sādutaraṃ rasānaṃ, ",
  "sn1:73.1.4": "Kathaṃjīviṃ jīvitamāhu seṭṭhan”ti. ",
  "sn1:73.2.1": "“Saddhīdha vittaṃ purisassa seṭṭhaṃ, ",
  "sn1:73.2.2": "Dhammo suciṇṇo sukhamāvahati; ",
  "sn1:73.2.3": "Saccaṃ have sādutaraṃ rasānaṃ, ",
  "sn1:73.2.4": "Paññājīviṃ jīvitamāhu seṭṭhan”ti. ",
  "sn1:74.0.1": "Saṃyutta Nikāya 1 ",
  "sn1:74.0.2": "8. Chetvāvagga ",
  "sn1:74.0.3": "74. Vuṭṭhisutta ",
  "sn1:74.1.1": "“Kiṃsu uppatataṃ seṭṭhaṃ, ",
  "sn1:74.1.2": "kiṃsu nipatataṃ varaṃ; ",
  "sn1:74.1.3": "Kiṃsu pavajamānānaṃ, ",
  "sn1:74.1.4": "kiṃsu pavadataṃ varan”ti. ",
  "sn1:74.2.1": "“Bījaṃ uppatataṃ seṭṭhaṃ, ",
  "sn1:74.2.2": "vuṭṭhi nipatataṃ varā; ",
  "sn1:74.2.3": "Gāvo pavajamānānaṃ, ",
  "sn1:74.2.4": "putto pavadataṃ varo”ti. ",
  "sn1:74.3.1": "“Vijjā uppatataṃ seṭṭhā, ",
  "sn1:74.3.2": "avijjā nipatataṃ varā; ",
  "sn1:74.3.3": "Saṅgho pavajamānānaṃ, ",
  "sn1:74.3.4": "buddho pavadataṃ varo”ti. ",
  "sn1:75.0.1": "Saṃyutta Nikāya 1 ",
  "sn1:75.0.2": "8. Chetvāvagga ",
  "sn1:75.0.3": "75. Bhītāsutta ",
  "sn1:75.1.1": "“Kiṃsūdha bhītā janatā anekā, ",
  "sn1:75.1.2": "Maggo canekāyatanappavutto; ",
  "sn1:75.1.3": "Pucchāmi taṃ gotama bhūripañña, ",
  "sn1:75.1.4": "Kismiṃ ṭhito paralokaṃ na bhāye”ti. ",
  "sn1:75.2.1": "“Vācaṃ manañca paṇidhāya sammā, ",
  "sn1:75.2.2": "Kāyena pāpāni akubbamāno; ",
  "sn1:75.2.3": "Bahvannapānaṃ gharamāvasanto, ",
  "sn1:75.2.4": "Saddho mudū saṃvibhāgī vadaññū; ",
  "sn1:75.2.5": "Etesu dhammesu ṭhito catūsu, ",
  "sn1:75.2.6": "Dhamme ṭhito paralokaṃ na bhāye”ti. ",
  "sn1:76.0.1": "Saṃyutta Nikāya 1 ",
  "sn1:76.0.2": "8. Chetvāvagga ",
  "sn1:76.0.3": "76. Najīratisutta ",
  "sn1:76.1.1": "“Kiṃ jīrati kiṃ na jīrati, ",
  "sn1:76.1.2": "kiṃsu uppathoti vuccati; ",
  "sn1:76.1.3": "Kiṃsu dhammānaṃ paripantho, ",
  "sn1:76.1.4": "kiṃsu rattindivakkhayo; ",
  "sn1:76.1.5": "Kiṃ malaṃ brahmacariyassa, ",
  "sn1:76.1.6": "kiṃ sinānamanodakaṃ. ",
  "sn1:76.2.1": "Kati lokasmiṃ chiddāni, ",
  "sn1:76.2.2": "yattha vittaṃ na tiṭṭhati; ",
  "sn1:76.2.3": "Bhagavantaṃ puṭṭhumāgamma, ",
  "sn1:76.2.4": "kathaṃ jānemu taṃ mayan”ti. ",
  "sn1:76.3.1": "“Rūpaṃ jīrati maccānaṃ, ",
  "sn1:76.3.2": "nāmagottaṃ na jīrati; ",
  "sn1:76.3.3": "Rāgo uppathoti vuccati. ",
  "sn1:76.4.1": "Lobho dhammānaṃ paripantho, ",
  "sn1:76.4.2": "Vayo rattindivakkhayo; ",
  "sn1:76.4.3": "Itthī malaṃ brahmacariyassa, ",
  "sn1:76.4.4": "Etthāyaṃ sajjate pajā; ",
  "sn1:76.4.5": "Tapo ca brahmacariyañca, ",
  "sn1:76.4.6": "Taṃ sinānamanodakaṃ. ",
  "sn1:76.5.1": "Cha lokasmiṃ chiddāni, ",
  "sn1:76.5.2": "yattha vittaṃ na tiṭṭhati; ",
  "sn1:76.5.3": "Ālasyañca pamādo ca, ",
  "sn1:76.5.4": "anuṭṭhānaṃ asaṃyamo; ",
  "sn1:76.5.5": "Niddā tandī ca te chidde, ",
  "sn1:76.5.6": "sabbaso taṃ vivajjaye”ti. ",
  "sn1:77.0.1": "Saṃyutta Nikāya 1 ",
  "sn1:77.0.2": "8. Chetvāvagga ",
  "sn1:77.0.3": "77. Issariyasutta ",
  "sn1:77.1.1": "“Kiṃsu issariyaṃ loke, ",
  "sn1:77.1.2": "kiṃsu bhaṇḍānamuttamaṃ; ",
  "sn1:77.1.3": "Kiṃsu satthamalaṃ loke, ",
  "sn1:77.1.4": "kiṃsu lokasmimabbudaṃ. ",
  "sn1:77.2.1": "Kiṃsu harantaṃ vārenti, ",
  "sn1:77.2.2": "haranto pana ko piyo; ",
  "sn1:77.2.3": "Kiṃsu punappunāyantaṃ, ",
  "sn1:77.2.4": "abhinandanti paṇḍitā”ti. ",
  "sn1:77.3.1": "“Vaso issariyaṃ loke, ",
  "sn1:77.3.2": "itthī bhaṇḍānamuttamaṃ; ",
  "sn1:77.3.3": "Kodho satthamalaṃ loke, ",
  "sn1:77.3.4": "corā lokasmimabbudā. ",
  "sn1:77.4.1": "Coraṃ harantaṃ vārenti, ",
  "sn1:77.4.2": "haranto samaṇo piyo; ",
  "sn1:77.4.3": "Samaṇaṃ punappunāyantaṃ, ",
  "sn1:77.4.4": "abhinandanti paṇḍitā”ti. ",
  "sn1:78.0.1": "Saṃyutta Nikāya 1 ",
  "sn1:78.0.2": "8. Chetvāvagga ",
  "sn1:78.0.3": "78. Kāmasutta ",
  "sn1:78.1.1": "“Kimatthakāmo na dade, ",
  "sn1:78.1.2": "kiṃ macco na pariccaje; ",
  "sn1:78.1.3": "Kiṃsu muñceyya kalyāṇaṃ, ",
  "sn1:78.1.4": "pāpikaṃ na ca mocaye”ti. ",
  "sn1:78.2.1": "“Attānaṃ na dade poso, ",
  "sn1:78.2.2": "attānaṃ na pariccaje; ",
  "sn1:78.2.3": "Vācaṃ muñceyya kalyāṇaṃ, ",
  "sn1:78.2.4": "pāpikañca na mocaye”ti. ",
  "sn1:79.0.1": "Saṃyutta Nikāya 1 ",
  "sn1:79.0.2": "8. Chetvāvagga ",
  "sn1:79.0.3": "79. Pātheyyasutta ",
  "sn1:79.1.1": "“Kiṃsu bandhati pātheyyaṃ, ",
  "sn1:79.1.2": "kiṃsu bhogānamāsayo; ",
  "sn1:79.1.3": "Kiṃsu naraṃ parikassati, ",
  "sn1:79.1.4": "kiṃsu lokasmi dujjahaṃ; ",
  "sn1:79.1.5": "Kismiṃ baddhā puthū sattā, ",
  "sn1:79.1.6": "pāsena sakuṇī yathā”ti. ",
  "sn1:79.2.1": "“Saddhā bandhati pātheyyaṃ, ",
  "sn1:79.2.2": "sirī bhogānamāsayo; ",
  "sn1:79.2.3": "Icchā naraṃ parikassati, ",
  "sn1:79.2.4": "icchā lokasmi dujjahā; ",
  "sn1:79.2.5": "Icchābaddhā puthū sattā, ",
  "sn1:79.2.6": "pāsena sakuṇī yathā”ti. ",
  "sn1:80.0.1": "Saṃyutta Nikāya 1 ",
  "sn1:80.0.2": "8. Chetvāvagga ",
  "sn1:80.0.3": "80. Pajjotasutta ",
  "sn1:80.1.1": "“Kiṃsu lokasmi pajjoto, ",
  "sn1:80.1.2": "kiṃsu lokasmi jāgaro; ",
  "sn1:80.1.3": "Kiṃsu kamme sajīvānaṃ, ",
  "sn1:80.1.4": "kimassa iriyāpatho. ",
  "sn1:80.2.1": "Kiṃsu alasaṃ analasañca, ",
  "sn1:80.2.2": "Mātā puttaṃva posati; ",
  "sn1:80.2.3": "Kiṃ bhūtā upajīvanti, ",
  "sn1:80.2.4": "Ye pāṇā pathavissitā”ti. ",
  "sn1:80.3.1": "“Paññā lokasmi pajjoto, ",
  "sn1:80.3.2": "sati lokasmi jāgaro; ",
  "sn1:80.3.3": "Gāvo kamme sajīvānaṃ, ",
  "sn1:80.3.4": "sītassa iriyāpatho. ",
  "sn1:80.4.1": "Vuṭṭhi alasaṃ analasañca, ",
  "sn1:80.4.2": "Mātā puttaṃva posati; ",
  "sn1:80.4.3": "Vuṭṭhiṃ bhūtā upajīvanti, ",
  "sn1:80.4.4": "Ye pāṇā pathavissitā”ti. ",
  "sn1:81.0.1": "Saṃyutta Nikāya 1 ",
  "sn1:81.0.2": "8. Chetvāvagga ",
  "sn1:81.0.3": "81. Araṇasutta ",
  "sn1:81.1.1": "“Kesūdha araṇā loke, ",
  "sn1:81.1.2": "kesaṃ vusitaṃ na nassati; ",
  "sn1:81.1.3": "Kedha icchaṃ parijānanti, ",
  "sn1:81.1.4": "kesaṃ bhojissiyaṃ sadā. ",
  "sn1:81.2.1": "Kiṃsu mātā pitā bhātā, ",
  "sn1:81.2.2": "vandanti naṃ patiṭṭhitaṃ; ",
  "sn1:81.2.3": "Kiṃsu idha jātihīnaṃ, ",
  "sn1:81.2.4": "abhivādenti khattiyā”ti. ",
  "sn1:81.3.1": "“Samaṇīdha araṇā loke, ",
  "sn1:81.3.2": "Samaṇānaṃ vusitaṃ na nassati; ",
  "sn1:81.3.3": "Samaṇā icchaṃ parijānanti, ",
  "sn1:81.3.4": "Samaṇānaṃ bhojissiyaṃ sadā. ",
  "sn1:81.4.1": "Samaṇaṃ mātā pitā bhātā, ",
  "sn1:81.4.2": "vandanti naṃ patiṭṭhitaṃ; ",
  "sn1:81.4.3": "Samaṇīdha jātihīnaṃ, ",
  "sn1:81.4.4": "abhivādenti khattiyā”ti. ",
  "sn1:81.4.5": "Chetvāvaggo aṭṭhamo. ",
  "sn1:81.5.1": "Chetvā rathañca cittañca, ",
  "sn1:81.5.2": "vuṭṭhi bhītā najīrati; ",
  "sn1:81.5.3": "Issaraṃ kāmaṃ pātheyyaṃ, ",
  "sn1:81.5.4": "pajjoto araṇena cāti. ",
  "sn1:81.5.5": "Devatāsaṃyuttaṃ samattaṃ. "
}