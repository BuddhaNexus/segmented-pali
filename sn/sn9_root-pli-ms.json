{
  "sn9:1.0.1": "Saṃyutta Nikāya 9 ",
  "sn9:1.0.2": "1. Vanavagga ",
  "sn9:1.0.3": "1. Vivekasutta ",
  "sn9:1.1.1": "Evaṃ me sutaṃ—",
  "sn9:1.1.2": "ekaṃ samayaṃ aññataro bhikkhu kosalesu viharati aññatarasmiṃ vanasaṇḍe. ",
  "sn9:1.1.3": "Tena kho pana samayena so bhikkhu divāvihāragato pāpake akusale vitakke vitakketi gehanissite. ",
  "sn9:1.1.4": "Atha kho yā tasmiṃ vanasaṇḍe adhivatthā devatā tassa bhikkhuno anukampikā atthakāmā taṃ bhikkhuṃ saṃvejetukāmā yena so bhikkhu tenupasaṅkami; upasaṅkamitvā taṃ bhikkhuṃ gāthāhi ajjhabhāsi: ",
  "sn9:1.2.1": "“Vivekakāmosi vanaṃ paviṭṭho, ",
  "sn9:1.2.2": "Atha te mano niccharatī bahiddhā; ",
  "sn9:1.2.3": "Jano janasmiṃ vinayassu chandaṃ, ",
  "sn9:1.2.4": "Tato sukhī hohisi vītarāgo. ",
  "sn9:1.3.1": "Aratiṃ pajahāsi sato, ",
  "sn9:1.3.2": "Bhavāsi sataṃ taṃ sārayāmase; ",
  "sn9:1.3.3": "Pātālarajo hi duttaro, ",
  "sn9:1.3.4": "Mā taṃ kāmarajo avāhari. ",
  "sn9:1.4.1": "Sakuṇo yathā paṃsukunthito, ",
  "sn9:1.4.2": "Vidhunaṃ pātayati sitaṃ rajaṃ; ",
  "sn9:1.4.3": "Evaṃ bhikkhu padhānavā satimā, ",
  "sn9:1.4.4": "Vidhunaṃ pātayati sitaṃ rajan”ti. ",
  "sn9:1.5.1": "Atha kho so bhikkhu tāya devatāya saṃvejito saṃvegamāpādīti. ",
  "sn9:2.0.1": "Saṃyutta Nikāya 9 ",
  "sn9:2.0.2": "1. Vanavagga ",
  "sn9:2.0.3": "2. Upaṭṭhānasutta ",
  "sn9:2.1.1": "Ekaṃ samayaṃ aññataro bhikkhu kosalesu viharati aññatarasmiṃ vanasaṇḍe. ",
  "sn9:2.1.2": "Tena kho pana samayena so bhikkhu divāvihāragato supati. ",
  "sn9:2.1.3": "Atha kho yā tasmiṃ vanasaṇḍe adhivatthā devatā tassa bhikkhuno anukampikā atthakāmā taṃ bhikkhuṃ saṃvejetukāmā yena so bhikkhu tenupasaṅkami; upasaṅkamitvā taṃ bhikkhuṃ gāthāhi ajjhabhāsi: ",
  "sn9:2.2.1": "“Uṭṭhehi bhikkhu kiṃ sesi, ",
  "sn9:2.2.2": "ko attho supitena te; ",
  "sn9:2.2.3": "Āturassa hi kā niddā, ",
  "sn9:2.2.4": "sallaviddhassa ruppato. ",
  "sn9:2.3.1": "Yāya saddhāya pabbajito, ",
  "sn9:2.3.2": "agārasmānagāriyaṃ; ",
  "sn9:2.3.3": "Tameva saddhaṃ brūhehi, ",
  "sn9:2.3.4": "mā niddāya vasaṃ gamī”ti. ",
  "sn9:2.4.1": "“Aniccā addhuvā kāmā, ",
  "sn9:2.4.2": "yesu mandova mucchito; ",
  "sn9:2.4.3": "Baddhesu muttaṃ asitaṃ, ",
  "sn9:2.4.4": "kasmā pabbajitaṃ tape. ",
  "sn9:2.5.1": "Chandarāgassa vinayā, ",
  "sn9:2.5.2": "avijjāsamatikkamā; ",
  "sn9:2.5.3": "Taṃ ñāṇaṃ paramodānaṃ, ",
  "sn9:2.5.4": "kasmā pabbajitaṃ tape. ",
  "sn9:2.6.1": "Chetvā avijjaṃ vijjāya, ",
  "sn9:2.6.2": "āsavānaṃ parikkhayā; ",
  "sn9:2.6.3": "Asokaṃ anupāyāsaṃ, ",
  "sn9:2.6.4": "kasmā pabbajitaṃ tape. ",
  "sn9:2.7.1": "Āraddhavīriyaṃ pahitattaṃ, ",
  "sn9:2.7.2": "Niccaṃ daḷhaparakkamaṃ; ",
  "sn9:2.7.3": "Nibbānaṃ abhikaṅkhantaṃ, ",
  "sn9:2.7.4": "Kasmā pabbajitaṃ tape”ti. ",
  "sn9:3.0.1": "Saṃyutta Nikāya 9 ",
  "sn9:3.0.2": "1. Vanavagga ",
  "sn9:3.0.3": "3. Kassapagottasutta ",
  "sn9:3.1.1": "Ekaṃ samayaṃ āyasmā kassapagotto kosalesu viharati aññatarasmiṃ vanasaṇḍe. ",
  "sn9:3.1.2": "Tena kho pana samayena āyasmā kassapagotto divāvihāragato aññataraṃ chetaṃ ovadati. ",
  "sn9:3.1.3": "Atha kho yā tasmiṃ vanasaṇḍe adhivatthā devatā āyasmantaṃ kassapagottaṃ saṃvejetukāmā yenāyasmā kassapagotto tenupasaṅkami; upasaṅkamitvā āyasmantaṃ kassapagottaṃ gāthāhi ajjhabhāsi: ",
  "sn9:3.2.1": "“Giriduggacaraṃ chetaṃ, ",
  "sn9:3.2.2": "appapaññaṃ acetasaṃ; ",
  "sn9:3.2.3": "Akāle ovadaṃ bhikkhu, ",
  "sn9:3.2.4": "mandova paṭibhāti maṃ. ",
  "sn9:3.3.1": "Suṇāti na vijānāti, ",
  "sn9:3.3.2": "Āloketi na passati; ",
  "sn9:3.3.3": "Dhammasmiṃ bhaññamānasmiṃ, ",
  "sn9:3.3.4": "Atthaṃ bālo na bujjhati. ",
  "sn9:3.4.1": "Sacepi dasa pajjote, ",
  "sn9:3.4.2": "dhārayissasi kassapa; ",
  "sn9:3.4.3": "Neva dakkhati rūpāni, ",
  "sn9:3.4.4": "cakkhu hissa na vijjatī”ti. ",
  "sn9:3.5.1": "Atha kho āyasmā kassapagotto tāya devatāya saṃvejito saṃvegamāpādīti. ",
  "sn9:4.0.1": "Saṃyutta Nikāya 9 ",
  "sn9:4.0.2": "1. Vanavagga ",
  "sn9:4.0.3": "4. Sambahulasutta ",
  "sn9:4.1.1": "Ekaṃ samayaṃ sambahulā bhikkhū kosalesu viharanti aññatarasmiṃ vanasaṇḍe. ",
  "sn9:4.1.2": "Atha kho te bhikkhū vassaṃvuṭṭhā temāsaccayena cārikaṃ pakkamiṃsu. ",
  "sn9:4.1.3": "Atha kho yā tasmiṃ vanasaṇḍe adhivatthā devatā te bhikkhū apassantī paridevamānā tāyaṃ velāyaṃ imaṃ gāthaṃ abhāsi: ",
  "sn9:4.2.1": "“Arati viya mejja khāyati, ",
  "sn9:4.2.2": "Bahuke disvāna vivitte āsane; ",
  "sn9:4.2.3": "Te cittakathā bahussutā, ",
  "sn9:4.2.4": "Kome gotamasāvakā gatā”ti. ",
  "sn9:4.3.1": "Evaṃ vutte, aññatarā devatā taṃ devataṃ gāthāya paccabhāsi: ",
  "sn9:4.4.1": "“Māgadhaṃ gatā kosalaṃ gatā, ",
  "sn9:4.4.2": "Ekacciyā pana vajjibhūmiyā; ",
  "sn9:4.4.3": "Magā viya asaṅgacārino, ",
  "sn9:4.4.4": "Aniketā viharanti bhikkhavo”ti. ",
  "sn9:5.0.1": "Saṃyutta Nikāya 9 ",
  "sn9:5.0.2": "1. Vanavagga ",
  "sn9:5.0.3": "5. Ānandasutta ",
  "sn9:5.1.1": "Ekaṃ samayaṃ āyasmā ānando kosalesu viharati aññatarasmiṃ vanasaṇḍe. ",
  "sn9:5.1.2": "Tena kho pana samayena āyasmā ānando ativelaṃ gihisaññattibahulo viharati. ",
  "sn9:5.1.3": "Atha kho yā tasmiṃ vanasaṇḍe adhivatthā devatā āyasmato ānandassa anukampikā atthakāmā āyasmantaṃ ānandaṃ saṃvejetukāmā yenāyasmā ānando tenupasaṅkami; upasaṅkamitvā āyasmantaṃ ānandaṃ gāthāya ajjhabhāsi: ",
  "sn9:5.2.1": "“Rukkhamūlagahanaṃ pasakkiya, ",
  "sn9:5.2.2": "Nibbānaṃ hadayasmiṃ opiya; ",
  "sn9:5.2.3": "Jhāya gotama mā pamādo, ",
  "sn9:5.2.4": "Kiṃ te biḷibiḷikā karissatī”ti. ",
  "sn9:5.3.1": "Atha kho āyasmā ānando tāya devatāya saṃvejito saṃvegamāpādīti. ",
  "sn9:6.0.1": "Saṃyutta Nikāya 9 ",
  "sn9:6.0.2": "1. Vanavagga ",
  "sn9:6.0.3": "6. Anuruddhasutta ",
  "sn9:6.1.1": "Ekaṃ samayaṃ āyasmā anuruddho kosalesu viharati aññatarasmiṃ vanasaṇḍe. ",
  "sn9:6.1.2": "Atha kho aññatarā tāvatiṃsakāyikā devatā jālinī nāma āyasmato anuruddhassa purāṇadutiyikā yenāyasmā anuruddho tenupasaṅkami; upasaṅkamitvā āyasmantaṃ anuruddhaṃ gāthāya ajjhabhāsi: ",
  "sn9:6.2.1": "“Tattha cittaṃ paṇidhehi, ",
  "sn9:6.2.2": "yattha te vusitaṃ pure; ",
  "sn9:6.2.3": "Tāvatiṃsesu devesu, ",
  "sn9:6.2.4": "sabbakāmasamiddhisu; ",
  "sn9:6.2.5": "Purakkhato parivuto, ",
  "sn9:6.2.6": "devakaññāhi sobhasī”ti. ",
  "sn9:6.3.1": "“Duggatā devakaññāyo, ",
  "sn9:6.3.2": "sakkāyasmiṃ patiṭṭhitā; ",
  "sn9:6.3.3": "Te cāpi duggatā sattā, ",
  "sn9:6.3.4": "devakaññāhi patthitā”ti. ",
  "sn9:6.4.1": "“Na te sukhaṃ pajānanti, ",
  "sn9:6.4.2": "ye na passanti nandanaṃ; ",
  "sn9:6.4.3": "Āvāsaṃ naradevānaṃ, ",
  "sn9:6.4.4": "tidasānaṃ yasassinan”ti. ",
  "sn9:6.5.1": "“Na tvaṃ bāle vijānāsi, ",
  "sn9:6.5.2": "yathā arahataṃ vaco; ",
  "sn9:6.5.3": "Aniccā sabbasaṅkhārā, ",
  "sn9:6.5.4": "uppādavayadhammino; ",
  "sn9:6.5.5": "Uppajjitvā nirujjhanti, ",
  "sn9:6.5.6": "tesaṃ vūpasamo sukho. ",
  "sn9:6.6.1": "Natthi dāni punāvāso, ",
  "sn9:6.6.2": "devakāyasmi jālini; ",
  "sn9:6.6.3": "Vikkhīṇo jātisaṃsāro, ",
  "sn9:6.6.4": "natthi dāni punabbhavo”ti. ",
  "sn9:7.0.1": "Saṃyutta Nikāya 9 ",
  "sn9:7.0.2": "1. Vanavagga ",
  "sn9:7.0.3": "7. Nāgadattasutta ",
  "sn9:7.1.1": "Ekaṃ samayaṃ āyasmā nāgadatto kosalesu viharati aññatarasmiṃ vanasaṇḍe. ",
  "sn9:7.1.2": "Tena kho pana samayena āyasmā nāgadatto atikālena gāmaṃ pavisati, atidivā paṭikkamati. ",
  "sn9:7.1.3": "Atha kho yā tasmiṃ vanasaṇḍe adhivatthā devatā āyasmato nāgadattassa anukampikā atthakāmā āyasmantaṃ nāgadattaṃ saṃvejetukāmā yenāyasmā nāgadatto tenupasaṅkami; upasaṅkamitvā āyasmantaṃ nāgadattaṃ gāthāhi ajjhabhāsi: ",
  "sn9:7.2.1": "“Kāle pavisa nāgadatta, ",
  "sn9:7.2.2": "Divā ca āgantvā ativelacārī; ",
  "sn9:7.2.3": "Saṃsaṭṭho gahaṭṭhehi, ",
  "sn9:7.2.4": "Samānasukhadukkho. ",
  "sn9:7.3.1": "Bhāyāmi nāgadattaṃ suppagabbhaṃ, ",
  "sn9:7.3.2": "Kulesu vinibaddhaṃ; ",
  "sn9:7.3.3": "Mā heva maccurañño balavato, ",
  "sn9:7.3.4": "Antakassa vasaṃ upesī”ti. ",
  "sn9:7.4.1": "Atha kho āyasmā nāgadatto tāya devatāya saṃvejito saṃvegamāpādīti. ",
  "sn9:8.0.1": "Saṃyutta Nikāya 9 ",
  "sn9:8.0.2": "1. Vanavagga ",
  "sn9:8.0.3": "8. Kulagharaṇīsutta ",
  "sn9:8.1.1": "Ekaṃ samayaṃ aññataro bhikkhu kosalesu viharati aññatarasmiṃ vanasaṇḍe. ",
  "sn9:8.1.2": "Tena kho pana samayena so bhikkhu aññatarasmiṃ kule ativelaṃ ajjhogāḷhappatto viharati. ",
  "sn9:8.1.3": "Atha kho yā tasmiṃ vanasaṇḍe adhivatthā devatā tassa bhikkhuno anukampikā atthakāmā taṃ bhikkhuṃ saṃvejetukāmā yā tasmiṃ kule kulagharaṇī, tassā vaṇṇaṃ abhinimminitvā yena so bhikkhu tenupasaṅkami; upasaṅkamitvā taṃ bhikkhuṃ gāthāya ajjhabhāsi: ",
  "sn9:8.2.1": "“Nadītīresu saṇṭhāne, ",
  "sn9:8.2.2": "sabhāsu rathiyāsu ca; ",
  "sn9:8.2.3": "Janā saṅgamma mantenti, ",
  "sn9:8.2.4": "mañca tañca kimantaran”ti. ",
  "sn9:8.3.1": "“Bahūhi saddā paccūhā, ",
  "sn9:8.3.2": "khamitabbā tapassinā; ",
  "sn9:8.3.3": "Na tena maṅku hotabbaṃ, ",
  "sn9:8.3.4": "na hi tena kilissati. ",
  "sn9:8.4.1": "Yo ca saddaparittāsī, ",
  "sn9:8.4.2": "vane vātamigo yathā; ",
  "sn9:8.4.3": "Lahucittoti taṃ āhu, ",
  "sn9:8.4.4": "nāssa sampajjate vatan”ti. ",
  "sn9:9.0.1": "Saṃyutta Nikāya 9 ",
  "sn9:9.0.2": "1. Vanavagga ",
  "sn9:9.0.3": "9. Vajjiputtasutta ",
  "sn9:9.1.1": "Ekaṃ samayaṃ aññataro vajjiputtako bhikkhu vesāliyaṃ viharati aññatarasmiṃ vanasaṇḍe. ",
  "sn9:9.1.2": "Tena kho pana samayena vesāliyaṃ vajjiputtako sabbaratticāro hoti. ",
  "sn9:9.1.3": "Atha kho so bhikkhu vesāliyā tūriyatāḷitavāditanigghosasaddaṃ sutvā paridevamāno tāyaṃ velāyaṃ imaṃ gāthaṃ abhāsi: ",
  "sn9:9.2.1": "“Ekakā mayaṃ araññe viharāma, ",
  "sn9:9.2.2": "Apaviddhaṃva vanasmiṃ dārukaṃ; ",
  "sn9:9.2.3": "Etādisikāya rattiyā, ",
  "sn9:9.2.4": "Ko su nāmamhehi pāpiyo”ti. ",
  "sn9:9.3.1": "Atha kho yā tasmiṃ vanasaṇḍe adhivatthā devatā tassa bhikkhuno anukampikā atthakāmā taṃ bhikkhuṃ saṃvejetukāmā yena so bhikkhu tenupasaṅkami; upasaṅkamitvā taṃ bhikkhuṃ gāthāya ajjhabhāsi: ",
  "sn9:9.4.1": "“Ekakova tvaṃ araññe viharasi, ",
  "sn9:9.4.2": "Apaviddhaṃva vanasmiṃ dārukaṃ; ",
  "sn9:9.4.3": "Tassa te bahukā pihayanti, ",
  "sn9:9.4.4": "Nerayikā viya saggagāminan”ti. ",
  "sn9:9.5.1": "Atha kho so bhikkhu tāya devatāya saṃvejito saṃvegamāpādīti. ",
  "sn9:10.0.1": "Saṃyutta Nikāya 9 ",
  "sn9:10.0.2": "1. Vanavagga ",
  "sn9:10.0.3": "10. Sajjhāyasutta ",
  "sn9:10.1.1": "Ekaṃ samayaṃ aññataro bhikkhu kosalesu viharati aññatarasmiṃ vanasaṇḍe. ",
  "sn9:10.1.2": "Tena kho pana samayena so bhikkhu yaṃ sudaṃ pubbe ativelaṃ sajjhāyabahulo viharati so aparena samayena appossukko tuṇhībhūto saṅkasāyati. ",
  "sn9:10.1.3": "Atha kho yā tasmiṃ vanasaṇḍe adhivatthā devatā tassa bhikkhuno dhammaṃ asuṇantī yena so bhikkhu tenupasaṅkami; upasaṅkamitvā taṃ bhikkhuṃ gāthāya ajjhabhāsi: ",
  "sn9:10.2.1": "“Kasmā tuvaṃ dhammapadāni bhikkhu, ",
  "sn9:10.2.2": "Nādhīyasi bhikkhuhi saṃvasanto; ",
  "sn9:10.2.3": "Sutvāna dhammaṃ labhatippasādaṃ, ",
  "sn9:10.2.4": "Diṭṭheva dhamme labhatippasaṃsan”ti. ",
  "sn9:10.3.1": "“Ahu pure dhammapadesu chando, ",
  "sn9:10.3.2": "Yāva virāgena samāgamimha; ",
  "sn9:10.3.3": "Yato virāgena samāgamimha, ",
  "sn9:10.3.4": "Yaṃ kiñci diṭṭhaṃva sutaṃ mutaṃ vā; ",
  "sn9:10.3.5": "Aññāya nikkhepanamāhu santo”ti. ",
  "sn9:11.0.1": "Saṃyutta Nikāya 9 ",
  "sn9:11.0.2": "1. Vanavagga ",
  "sn9:11.0.3": "11. Akusalavitakkasutta ",
  "sn9:11.1.1": "Ekaṃ samayaṃ aññataro bhikkhu kosalesu viharati aññatarasmiṃ vanasaṇḍe. ",
  "sn9:11.1.2": "Tena kho pana samayena so bhikkhu divāvihāragato pāpake akusale vitakke vitakketi, seyyathidaṃ—",
  "sn9:11.1.3": "kāmavitakkaṃ, byāpādavitakkaṃ, vihiṃsāvitakkaṃ. ",
  "sn9:11.1.4": "Atha kho yā tasmiṃ vanasaṇḍe adhivatthā devatā tassa bhikkhuno anukampikā atthakāmā taṃ bhikkhuṃ saṃvejetukāmā yena so bhikkhu tenupasaṅkami; upasaṅkamitvā taṃ bhikkhuṃ gāthāhi ajjhabhāsi: ",
  "sn9:11.2.1": "“Ayoniso manasikārā, ",
  "sn9:11.2.2": "so vitakkehi khajjasi; ",
  "sn9:11.2.3": "Ayoniso paṭinissajja, ",
  "sn9:11.2.4": "yoniso anucintaya. ",
  "sn9:11.3.1": "Satthāraṃ dhammamārabbha, ",
  "sn9:11.3.2": "saṅghaṃ sīlāni attano; ",
  "sn9:11.3.3": "Adhigacchasi pāmojjaṃ, ",
  "sn9:11.3.4": "pītisukhamasaṃsayaṃ; ",
  "sn9:11.3.5": "Tato pāmojjabahulo, ",
  "sn9:11.3.6": "dukkhassantaṃ karissasī”ti. ",
  "sn9:11.4.1": "Atha kho so bhikkhu tāya devatāya saṃvejito saṃvegamāpādīti. ",
  "sn9:12.0.1": "Saṃyutta Nikāya 9 ",
  "sn9:12.0.2": "1. Vanavagga ",
  "sn9:12.0.3": "12. Majjhanhikasutta ",
  "sn9:12.1.1": "Ekaṃ samayaṃ aññataro bhikkhu kosalesu viharati aññatarasmiṃ vanasaṇḍe. ",
  "sn9:12.1.2": "Atha kho tasmiṃ vanasaṇḍe adhivatthā devatā yena so bhikkhu tenupasaṅkami; upasaṅkamitvā tassa bhikkhuno santike imaṃ gāthaṃ abhāsi: ",
  "sn9:12.2.1": "“Ṭhite majjhanhike kāle, ",
  "sn9:12.2.2": "sannisīvesu pakkhisu; ",
  "sn9:12.2.3": "Saṇateva brahāraññaṃ, ",
  "sn9:12.2.4": "taṃ bhayaṃ paṭibhāti maṃ. ",
  "sn9:12.3.1": "Ṭhite majjhanhike kāle, ",
  "sn9:12.3.2": "sannisīvesu pakkhisu; ",
  "sn9:12.3.3": "Saṇateva brahāraññaṃ, ",
  "sn9:12.3.4": "sā rati paṭibhāti man”ti. ",
  "sn9:13.0.1": "Saṃyutta Nikāya 9 ",
  "sn9:13.0.2": "1. Vanavagga ",
  "sn9:13.0.3": "13. Pākatindriyasutta ",
  "sn9:13.1.1": "Ekaṃ samayaṃ sambahulā bhikkhū kosalesu viharanti aññatarasmiṃ vanasaṇḍe uddhatā unnaḷā capalā mukharā vikiṇṇavācā muṭṭhassatino asampajānā asamāhitā vibbhantacittā pākatindriyā. ",
  "sn9:13.1.2": "Atha kho yā tasmiṃ vanasaṇḍe adhivatthā devatā tesaṃ bhikkhūnaṃ anukampikā atthakāmā te bhikkhū saṃvejetukāmā yena te bhikkhū tenupasaṅkami; upasaṅkamitvā te bhikkhū gāthāhi ajjhabhāsi: ",
  "sn9:13.2.1": "“Sukhajīvino pure āsuṃ, ",
  "sn9:13.2.2": "bhikkhū gotamasāvakā; ",
  "sn9:13.2.3": "Anicchā piṇḍamesanā, ",
  "sn9:13.2.4": "anicchā sayanāsanaṃ; ",
  "sn9:13.2.5": "Loke aniccataṃ ñatvā, ",
  "sn9:13.2.6": "dukkhassantaṃ akaṃsu te. ",
  "sn9:13.3.1": "Dupposaṃ katvā attānaṃ, ",
  "sn9:13.3.2": "gāme gāmaṇikā viya; ",
  "sn9:13.3.3": "Bhutvā bhutvā nipajjanti, ",
  "sn9:13.3.4": "parāgāresu mucchitā. ",
  "sn9:13.4.1": "Saṃghassa añjaliṃ katvā, ",
  "sn9:13.4.2": "idhekacce vadāmahaṃ; ",
  "sn9:13.4.3": "Apaviddhā anāthā te, ",
  "sn9:13.4.4": "yathā petā tatheva te. ",
  "sn9:13.5.1": "Ye kho pamattā viharanti, ",
  "sn9:13.5.2": "te me sandhāya bhāsitaṃ; ",
  "sn9:13.5.3": "Ye appamattā viharanti, ",
  "sn9:13.5.4": "namo tesaṃ karomahan”ti. ",
  "sn9:13.6.1": "Atha kho te bhikkhū tāya devatāya saṃvejitā saṃvegamāpādunti. ",
  "sn9:14.0.1": "Saṃyutta Nikāya 9 ",
  "sn9:14.0.2": "1. Vanavagga ",
  "sn9:14.0.3": "14. Gandhatthenasutta ",
  "sn9:14.1.1": "Ekaṃ samayaṃ aññataro bhikkhu kosalesu viharati aññatarasmiṃ vanasaṇḍe. ",
  "sn9:14.1.2": "Tena kho pana samayena so bhikkhu pacchābhattaṃ piṇḍapātapaṭikkanto pokkharaṇiṃ ogāhetvā padumaṃ upasiṅghati. ",
  "sn9:14.1.3": "Atha kho yā tasmiṃ vanasaṇḍe adhivatthā devatā tassa bhikkhuno anukampikā atthakāmā taṃ bhikkhuṃ saṃvejetukāmā yena so bhikkhu tenupasaṅkami; upasaṅkamitvā taṃ bhikkhuṃ gāthāya ajjhabhāsi: ",
  "sn9:14.2.1": "“Yametaṃ vārijaṃ pupphaṃ, ",
  "sn9:14.2.2": "adinnaṃ upasiṅghasi; ",
  "sn9:14.2.3": "Ekaṅgametaṃ theyyānaṃ, ",
  "sn9:14.2.4": "gandhatthenosi mārisā”ti. ",
  "sn9:14.3.1": "“Na harāmi na bhañjāmi, ",
  "sn9:14.3.2": "ārā siṅghāmi vārijaṃ; ",
  "sn9:14.3.3": "Atha kena nu vaṇṇena, ",
  "sn9:14.3.4": "gandhatthenoti vuccati. ",
  "sn9:14.4.1": "Yvāyaṃ bhisāni khanati, ",
  "sn9:14.4.2": "puṇḍarīkāni bhañjati; ",
  "sn9:14.4.3": "Evaṃ ākiṇṇakammanto, ",
  "sn9:14.4.4": "kasmā eso na vuccatī”ti. ",
  "sn9:14.5.1": "“Ākiṇṇaluddo puriso, ",
  "sn9:14.5.2": "dhāticelaṃva makkhito; ",
  "sn9:14.5.3": "Tasmiṃ me vacanaṃ natthi, ",
  "sn9:14.5.4": "tvañcārahāmi vattave. ",
  "sn9:14.6.1": "Anaṅgaṇassa posassa, ",
  "sn9:14.6.2": "niccaṃ sucigavesino; ",
  "sn9:14.6.3": "Vālaggamattaṃ pāpassa, ",
  "sn9:14.6.4": "abbhāmattaṃva khāyatī”ti. ",
  "sn9:14.7.1": "“Addhā maṃ yakkha jānāsi, ",
  "sn9:14.7.2": "atho me anukampasi; ",
  "sn9:14.7.3": "Punapi yakkha vajjāsi, ",
  "sn9:14.7.4": "yadā passasi edisan”ti. ",
  "sn9:14.8.1": "“Neva taṃ upajīvāma, ",
  "sn9:14.8.2": "napi te bhatakāmhase; ",
  "sn9:14.8.3": "Tvameva bhikkhu jāneyya, ",
  "sn9:14.8.4": "yena gaccheyya suggatin”ti. ",
  "sn9:14.9.1": "Atha kho so bhikkhu tāya devatāya saṃvejito saṃvegamāpādīti. ",
  "sn9:14.9.2": "Vanavaggo paṭhamo. ",
  "sn9:14.10.1": "Vivekaṃ upaṭṭhānañca, ",
  "sn9:14.10.2": "Kassapagottena sambahulā; ",
  "sn9:14.10.3": "Ānando anuruddho ca, ",
  "sn9:14.10.4": "Nāgadattañca kulagharaṇī. ",
  "sn9:14.11.1": "Vajjiputto ca vesālī, ",
  "sn9:14.11.2": "Sajjhāyena ayoniso; ",
  "sn9:14.11.3": "Majjhanhikālamhi pākatindriya—",
  "sn9:14.11.4": "Padumapupphena cuddasa bhaveti. ",
  "sn9:14.11.5": "Vanasaṃyuttaṃ samattaṃ. "
}