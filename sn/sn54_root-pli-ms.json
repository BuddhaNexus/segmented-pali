{
  "sn54:1.0.1": "Saṃyutta Nikāya 54 ",
  "sn54:1.0.2": "1. Ekadhammavagga ",
  "sn54:1.0.3": "1. Ekadhammasutta ",
  "sn54:1.1.1": "Sāvatthinidānaṃ. ",
  "sn54:1.1.2": "Tatra kho …pe… etadavoca: ",
  "sn54:1.1.3": "“ekadhammo, bhikkhave, bhāvito bahulīkato mahapphalo hoti mahānisaṃso. ",
  "sn54:1.1.4": "Katamo ekadhammo? ",
  "sn54:1.1.5": "Ānāpānassati. ",
  "sn54:1.1.6": "Kathaṃ bhāvitā ca, bhikkhave, ānāpānassati kathaṃ bahulīkatā mahapphalā hoti mahānisaṃsā? ",
  "sn54:1.1.7": "Idha, bhikkhave, bhikkhu araññagato vā rukkhamūlagato vā suññāgāragato vā nisīdati pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. ",
  "sn54:1.1.8": "So satova assasati, satova passasati. ",
  "sn54:1.2.1": "Dīghaṃ vā assasanto ‘dīghaṃ assasāmī’ti pajānāti, dīghaṃ vā passasanto ‘dīghaṃ passasāmī’ti pajānāti; ",
  "sn54:1.2.2": "rassaṃ vā assasanto ‘rassaṃ assasāmī’ti pajānāti, rassaṃ vā passasanto ‘rassaṃ passasāmī’ti pajānāti; ",
  "sn54:1.2.3": "‘sabbakāyappaṭisaṃvedī assasissāmī’ti sikkhati, ‘sabbakāyappaṭisaṃvedī passasissāmī’ti sikkhati; ",
  "sn54:1.2.4": "‘passambhayaṃ kāyasaṅkhāraṃ assasissāmī’ti sikkhati, ‘passambhayaṃ kāyasaṅkhāraṃ passasissāmī’ti sikkhati. ",
  "sn54:1.3.1": "‘Pītippaṭisaṃvedī assasissāmī’ti sikkhati, ‘pītippaṭisaṃvedī passasissāmī’ti sikkhati; ",
  "sn54:1.3.2": "‘sukhappaṭisaṃvedī assasissāmī’ti sikkhati, ‘sukhappaṭisaṃvedī passasissāmī’ti sikkhati; ",
  "sn54:1.3.3": "‘cittasaṅkhārappaṭisaṃvedī assasissāmī’ti sikkhati, ‘cittasaṅkhārappaṭisaṃvedī passasissāmī’ti sikkhati; ",
  "sn54:1.3.4": "‘passambhayaṃ cittasaṅkhāraṃ assasissāmī’ti sikkhati, ‘passambhayaṃ cittasaṅkhāraṃ passasissāmī’ti sikkhati. ",
  "sn54:1.4.1": "‘Cittappaṭisaṃvedī assasissāmī’ti sikkhati, ‘cittappaṭisaṃvedī passasissāmī’ti sikkhati; ",
  "sn54:1.4.2": "‘abhippamodayaṃ cittaṃ assasissāmī’ti sikkhati, ‘abhippamodayaṃ cittaṃ passasissāmī’ti sikkhati; ",
  "sn54:1.4.3": "‘samādahaṃ cittaṃ assasissāmī’ti sikkhati, ‘samādahaṃ cittaṃ passasissāmī’ti sikkhati; ",
  "sn54:1.4.4": "‘vimocayaṃ cittaṃ assasissāmī’ti sikkhati, ‘vimocayaṃ cittaṃ passasissāmī’ti sikkhati; ",
  "sn54:1.4.5": "‘aniccānupassī assasissāmī’ti sikkhati. ",
  "sn54:1.5.1": "‘Aniccānupassī passasissāmī’ti sikkhati; ",
  "sn54:1.5.2": "‘virāgānupassī assasissāmī’ti sikkhati, ‘virāgānupassī passasissāmī’ti sikkhati; ",
  "sn54:1.5.3": "‘nirodhānupassī assasissāmī’ti sikkhati, ‘nirodhānupassī passasissāmī’ti sikkhati; ",
  "sn54:1.5.4": "‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati. ",
  "sn54:1.6.1": "Evaṃ bhāvitā kho, bhikkhave, ānāpānassati evaṃ bahulīkatā mahapphalā hoti mahānisaṃsā”ti. ",
  "sn54:1.6.2": "Paṭhamaṃ. ",
  "sn54:2.0.1": "Saṃyutta Nikāya 54 ",
  "sn54:2.0.2": "1. Ekadhammavagga ",
  "sn54:2.0.3": "2. Bojjhaṅgasutta ",
  "sn54:2.1.1": "“Ānāpānassati, bhikkhave, bhāvitā bahulīkatā mahapphalā hoti mahānisaṃsā. ",
  "sn54:2.1.2": "Kathaṃ bhāvitā ca, bhikkhave, ānāpānassati kathaṃ bahulīkatā mahapphalā hoti mahānisaṃsā? ",
  "sn54:2.1.3": "Idha, bhikkhave, bhikkhu ānāpānassatisahagataṃ satisambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ, ānāpānassatisahagataṃ dhammavicayasambojjhaṅgaṃ bhāveti …pe… ānāpānassatisahagataṃ upekkhāsambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. ",
  "sn54:2.1.4": "Evaṃ bhāvitā kho, bhikkhave, ānāpānassati evaṃ bahulīkatā mahapphalā hoti mahānisaṃsā”ti. ",
  "sn54:2.1.5": "Dutiyaṃ. ",
  "sn54:3.0.1": "Saṃyutta Nikāya 54 ",
  "sn54:3.0.2": "1. Ekadhammavagga ",
  "sn54:3.0.3": "3. Suddhikasutta ",
  "sn54:3.1.1": "“Ānāpānassati, bhikkhave, bhāvitā bahulīkatā mahapphalā hoti mahānisaṃsā. ",
  "sn54:3.1.2": "Kathaṃ bhāvitā ca, bhikkhave, ānāpānassati kathaṃ bahulīkatā mahapphalā hoti mahānisaṃsā? ",
  "sn54:3.1.3": "Idha, bhikkhave, bhikkhu araññagato vā rukkhamūlagato vā suññāgāragato vā nisīdati pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. ",
  "sn54:3.1.4": "So satova assasati, satova passasati …pe… ",
  "sn54:3.1.5": "‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati. ",
  "sn54:3.1.6": "Evaṃ bhāvitā kho, bhikkhave, ānāpānassati evaṃ bahulīkatā mahapphalā hoti mahānisaṃsā”ti. ",
  "sn54:3.1.7": "Tatiyaṃ. ",
  "sn54:4.0.1": "Saṃyutta Nikāya 54 ",
  "sn54:4.0.2": "1. Ekadhammavagga ",
  "sn54:4.0.3": "4. Paṭhamaphalasutta ",
  "sn54:4.1.1": "“Ānāpānassati, bhikkhave, bhāvitā bahulīkatā mahapphalā hoti mahānisaṃsā. ",
  "sn54:4.1.2": "Kathaṃ bhāvitā ca, bhikkhave, ānāpānassati kathaṃ bahulīkatā mahapphalā hoti mahānisaṃsā? ",
  "sn54:4.1.3": "Idha, bhikkhave, bhikkhu araññagato vā rukkhamūlagato vā suññāgāragato vā nisīdati pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. ",
  "sn54:4.1.4": "So satova assasati, satova passasati …pe… ",
  "sn54:4.1.5": "‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati. ",
  "sn54:4.1.6": "Evaṃ bhāvitā kho, bhikkhave, ānāpānassati evaṃ bahulīkatā mahapphalā hoti mahānisaṃsā. ",
  "sn54:4.1.7": "Evaṃ bhāvitāya kho, bhikkhave, ānāpānassatiyā evaṃ bahulīkatāya dvinnaṃ phalānaṃ aññataraṃ phalaṃ pāṭikaṅkhaṃ—",
  "sn54:4.1.8": "diṭṭheva dhamme aññā, sati vā upādisese anāgāmitā”ti. ",
  "sn54:4.1.9": "Catutthaṃ. ",
  "sn54:5.0.1": "Saṃyutta Nikāya 54 ",
  "sn54:5.0.2": "1. Ekadhammavagga ",
  "sn54:5.0.3": "5. Dutiyaphalasutta ",
  "sn54:5.1.1": "“Ānāpānassati, bhikkhave, bhāvitā bahulīkatā mahapphalā hoti mahānisaṃsā. ",
  "sn54:5.1.2": "Kathaṃ bhāvitā ca, bhikkhave, ānāpānassati kathaṃ bahulīkatā mahapphalā hoti mahānisaṃsā? ",
  "sn54:5.1.3": "Idha, bhikkhave, bhikkhu araññagato vā rukkhamūlagato vā suññāgāragato vā nisīdati pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. ",
  "sn54:5.1.4": "So satova assasati, satova passasati …pe… ",
  "sn54:5.1.5": "‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati. ",
  "sn54:5.1.6": "Evaṃ bhāvitā kho, bhikkhave, ānāpānassati evaṃ bahulīkatā mahapphalā hoti mahānisaṃsā. ",
  "sn54:5.2.1": "Evaṃ bhāvitāya kho, bhikkhave, ānāpānassatiyā evaṃ bahulīkatāya satta phalā sattānisaṃsā pāṭikaṅkhā. ",
  "sn54:5.2.2": "Katame satta phalā sattānisaṃsā? ",
  "sn54:5.2.3": "Diṭṭheva dhamme paṭikacca aññaṃ ārādheti; ",
  "sn54:5.2.4": "no ce diṭṭheva dhamme paṭikacca aññaṃ ārādheti. ",
  "sn54:5.2.5": "Atha maraṇakāle aññaṃ ārādheti; ",
  "sn54:5.2.6": "no ce diṭṭheva dhamme paṭikacca aññaṃ ārādheti, no ce maraṇakāle aññaṃ ārādheti. ",
  "sn54:5.2.7": "Atha pañcannaṃ orambhāgiyānaṃ saṃyojanānaṃ parikkhayā antarāparinibbāyī hoti … ",
  "sn54:5.2.8": "upahaccaparinibbāyī hoti … ",
  "sn54:5.2.9": "asaṅkhāraparinibbāyī hoti … ",
  "sn54:5.2.10": "sasaṅkhāraparinibbāyī hoti … ",
  "sn54:5.2.11": "uddhaṃsoto hoti akaniṭṭhagāmī—",
  "sn54:5.2.12": "evaṃ bhāvitāya kho, bhikkhave, ānāpānassatiyā evaṃ bahulīkatāya ime satta phalā sattānisaṃsā pāṭikaṅkhā”ti. ",
  "sn54:5.2.13": "Pañcamaṃ. ",
  "sn54:6.0.1": "Saṃyutta Nikāya 54 ",
  "sn54:6.0.2": "1. Ekadhammavagga ",
  "sn54:6.0.3": "6. Ariṭṭhasutta ",
  "sn54:6.1.1": "Sāvatthinidānaṃ. ",
  "sn54:6.1.2": "Tatra kho bhagavā …pe… etadavoca: ",
  "sn54:6.1.3": "“bhāvetha no tumhe bhikkhave, ānāpānassatin”ti? ",
  "sn54:6.1.4": "Evaṃ vutte, āyasmā ariṭṭho bhagavantaṃ etadavoca: ",
  "sn54:6.1.5": "“ahaṃ kho, bhante, bhāvemi ānāpānassatin”ti. ",
  "sn54:6.1.6": "“Yathā kathaṃ pana tvaṃ, ariṭṭha, bhāvesi ānāpānassatin”ti? ",
  "sn54:6.1.7": "“Atītesu me, bhante, kāmesu kāmacchando pahīno, anāgatesu me kāmesu kāmacchando vigato, ajjhattabahiddhā ca me dhammesu paṭighasaññā suppaṭivinītā. ",
  "sn54:6.1.8": "So satova assasissāmi, satova passasissāmi. ",
  "sn54:6.1.9": "Evaṃ khvāhaṃ, bhante, bhāvemi ānāpānassatin”ti. ",
  "sn54:6.2.1": "“‘Atthesā, ariṭṭha, ānāpānassati, nesā natthī’ti vadāmi. ",
  "sn54:6.2.2": "Api ca, ariṭṭha, yathā ānāpānassati vitthārena paripuṇṇā hoti ",
  "sn54:6.2.3": "taṃ suṇāhi, sādhukaṃ manasi karohi; bhāsissāmī”ti. ",
  "sn54:6.2.4": "“Evaṃ, bhante”ti kho āyasmā ariṭṭho bhagavato paccassosi. ",
  "sn54:6.2.5": "Bhagavā etadavoca: ",
  "sn54:6.3.1": "“Kathañca, ariṭṭha, ānāpānassati vitthārena paripuṇṇā hoti? ",
  "sn54:6.3.2": "Idha, ariṭṭha, bhikkhu araññagato vā rukkhamūlagato vā suññāgāragato vā nisīdati pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. ",
  "sn54:6.3.3": "So satova assasati, satova passasati. ",
  "sn54:6.3.4": "Dīghaṃ vā assasanto ‘dīghaṃ assasāmī’ti pajānāti …pe… ",
  "sn54:6.3.5": "‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati. ",
  "sn54:6.3.6": "Evaṃ kho, ariṭṭha, ānāpānassati vitthārena paripuṇṇā hotī”ti. ",
  "sn54:6.3.7": "Chaṭṭhaṃ. ",
  "sn54:7.0.1": "Saṃyutta Nikāya 54 ",
  "sn54:7.0.2": "1. Ekadhammavagga ",
  "sn54:7.0.3": "7. Mahākappinasutta ",
  "sn54:7.1.1": "Sāvatthinidānaṃ. ",
  "sn54:7.1.2": "Tena kho pana samayena āyasmā mahākappino bhagavato avidūre nisinno hoti pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. ",
  "sn54:7.1.3": "Addasā kho bhagavā āyasmantaṃ mahākappinaṃ avidūre nisinnaṃ pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. ",
  "sn54:7.1.4": "Disvāna bhikkhū āmantesi: ",
  "sn54:7.2.1": "“Passatha no tumhe, bhikkhave, etassa bhikkhuno kāyassa iñjitattaṃ vā phanditattaṃ vā”ti? ",
  "sn54:7.2.2": "“Yadāpi mayaṃ, bhante, taṃ āyasmantaṃ passāma saṅghamajjhe vā nisinnaṃ ekaṃ vā raho nisinnaṃ, tadāpi mayaṃ tassa āyasmato na passāma kāyassa iñjitattaṃ vā phanditattaṃ vā”ti. ",
  "sn54:7.3.1": "“Yassa, bhikkhave, samādhissa bhāvitattā bahulīkatattā neva kāyassa iñjitattaṃ vā hoti phanditattaṃ vā, na cittassa iñjitattaṃ vā hoti phanditattaṃ vā, tassa so, bhikkhave, bhikkhu samādhissa nikāmalābhī akicchalābhī akasiralābhī. ",
  "sn54:7.3.2": "Katamassa ca, bhikkhave, samādhissa bhāvitattā bahulīkatattā neva kāyassa iñjitattaṃ vā hoti phanditattaṃ vā, na cittassa iñjitattaṃ vā hoti phanditattaṃ vā? ",
  "sn54:7.4.1": "Ānāpānassatisamādhissa, bhikkhave, bhāvitattā bahulīkatattā neva kāyassa iñjitattaṃ vā hoti phanditattaṃ vā, na cittassa iñjitattaṃ vā hoti phanditattaṃ vā. ",
  "sn54:7.4.2": "Kathaṃ bhāvite ca, bhikkhave, ānāpānassatisamādhimhi kathaṃ bahulīkate neva kāyassa iñjitattaṃ vā hoti phanditattaṃ vā, na cittassa iñjitattaṃ vā hoti phanditattaṃ vā? ",
  "sn54:7.5.1": "Idha, bhikkhave, bhikkhu araññagato vā rukkhamūlagato vā suññāgāragato vā nisīdati pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. ",
  "sn54:7.5.2": "So satova assasati, satova passasati …pe… ",
  "sn54:7.5.3": "‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati. ",
  "sn54:7.5.4": "Evaṃ bhāvite ca kho, bhikkhave, ānāpānassatisamādhimhi evaṃ bahulīkate neva kāyassa iñjitattaṃ vā hoti phanditattaṃ vā, na cittassa iñjitattaṃ vā hoti phanditattaṃ vā”ti. ",
  "sn54:7.5.5": "Sattamaṃ. ",
  "sn54:8.0.1": "Saṃyutta Nikāya 54 ",
  "sn54:8.0.2": "1. Ekadhammavagga ",
  "sn54:8.0.3": "8. Padīpopamasutta ",
  "sn54:8.1.1": "“Ānāpānassatisamādhi, bhikkhave, bhāvito bahulīkato mahapphalo hoti mahānisaṃso. ",
  "sn54:8.1.2": "Kathaṃ bhāvito ca, bhikkhave, ānāpānassatisamādhi kathaṃ bahulīkato mahapphalo hoti mahānisaṃso? ",
  "sn54:8.2.1": "Idha, bhikkhave, bhikkhu araññagato vā rukkhamūlagato vā suññāgāragato vā nisīdati pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. ",
  "sn54:8.2.2": "So satova assasati, satova passasati. ",
  "sn54:8.2.3": "Dīghaṃ vā assasanto ‘dīghaṃ assasāmī’ti pajānāti …pe… ",
  "sn54:8.2.4": "‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati. ",
  "sn54:8.2.5": "Evaṃ bhāvito kho, bhikkhave, ānāpānassatisamādhi evaṃ bahulīkato mahapphalo hoti mahānisaṃso. ",
  "sn54:8.3.1": "Ahampi sudaṃ, bhikkhave, pubbeva sambodhā anabhisambuddho bodhisattova samāno iminā vihārena bahulaṃ viharāmi. ",
  "sn54:8.3.2": "Tassa mayhaṃ, bhikkhave, iminā vihārena bahulaṃ viharato neva kāyo kilamati na cakkhūni; ",
  "sn54:8.3.3": "anupādāya ca me āsavehi cittaṃ vimucci. ",
  "sn54:8.4.1": "Tasmātiha, bhikkhave, bhikkhu cepi ākaṅkheyya: ",
  "sn54:8.4.2": "‘neva me kāyo kilameyya na cakkhūni, anupādāya ca me āsavehi cittaṃ vimucceyyā’ti, ",
  "sn54:8.4.3": "ayameva ānāpānassatisamādhi sādhukaṃ manasi kātabbo. ",
  "sn54:8.5.1": "Tasmātiha, bhikkhave, bhikkhu cepi ākaṅkheyya: ",
  "sn54:8.5.2": "‘ye me gehasitā sarasaṅkappā te pahīyeyyun’ti, ",
  "sn54:8.5.3": "ayameva ānāpānassatisamādhi sādhukaṃ manasi kātabbo. ",
  "sn54:8.6.1": "Tasmātiha, bhikkhave, bhikkhu cepi ākaṅkheyya: ",
  "sn54:8.6.2": "‘appaṭikūle paṭikūlasaññī vihareyyan’ti, ",
  "sn54:8.6.3": "ayameva ānāpānassatisamādhi sādhukaṃ manasi kātabbo. ",
  "sn54:8.7.1": "Tasmātiha, bhikkhave, bhikkhu cepi ākaṅkheyya: ",
  "sn54:8.7.2": "‘paṭikūle appaṭikūlasaññī vihareyyan’ti, ",
  "sn54:8.7.3": "ayameva ānāpānassatisamādhi sādhukaṃ manasi kātabbo. ",
  "sn54:8.8.1": "Tasmātiha, bhikkhave, bhikkhu cepi ākaṅkheyya: ",
  "sn54:8.8.2": "‘paṭikūle ca appaṭikūle ca paṭikūlasaññī vihareyyan’ti, ",
  "sn54:8.8.3": "ayameva ānāpānassatisamādhi sādhukaṃ manasi kātabbo. ",
  "sn54:8.9.1": "Tasmātiha, bhikkhave, bhikkhu cepi ākaṅkheyya: ",
  "sn54:8.9.2": "‘paṭikūle ca appaṭikūle ca appaṭikūlasaññī vihareyyan’ti, ",
  "sn54:8.9.3": "ayameva ānāpānassatisamādhi sādhukaṃ manasi kātabbo. ",
  "sn54:8.10.1": "Tasmātiha, bhikkhave, bhikkhu cepi ākaṅkheyya: ",
  "sn54:8.10.2": "‘appaṭikūlañca paṭikūlañca tadubhayaṃ abhinivajjetvā upekkhako vihareyyaṃ sato sampajāno’ti, ",
  "sn54:8.10.3": "ayameva ānāpānassatisamādhi sādhukaṃ manasi kātabbo. ",
  "sn54:8.11.1": "Tasmātiha, bhikkhave, bhikkhu cepi ākaṅkheyya: ",
  "sn54:8.11.2": "‘vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja vihareyyan’ti, ",
  "sn54:8.11.3": "ayameva ānāpānassatisamādhi sādhukaṃ manasi kātabbo. ",
  "sn54:8.12.1": "Tasmātiha, bhikkhave, bhikkhu cepi ākaṅkheyya: ",
  "sn54:8.12.2": "‘vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja vihareyyan’ti, ",
  "sn54:8.12.3": "ayameva ānāpānassatisamādhi sādhukaṃ manasi kātabbo. ",
  "sn54:8.13.1": "Tasmātiha, bhikkhave, bhikkhu cepi ākaṅkheyya: ",
  "sn54:8.13.2": "‘pītiyā ca virāgā upekkhako ca vihareyyaṃ sato ca sampajāno, sukhañca kāyena paṭisaṃvedeyyaṃ, yaṃ taṃ ariyā ācikkhanti—upekkhako satimā sukhavihārīti tatiyaṃ jhānaṃ upasampajja vihareyyan’ti, ",
  "sn54:8.13.3": "ayameva ānāpānassatisamādhi sādhukaṃ manasi kātabbo. ",
  "sn54:8.14.1": "Tasmātiha, bhikkhave, bhikkhu cepi ākaṅkheyya: ",
  "sn54:8.14.2": "‘sukhassa ca pahānā dukkhassa ca pahānā pubbeva somanassadomanassānaṃ atthaṅgamā adukkhamasukhaṃ upekkhāsatipārisuddhiṃ catutthaṃ jhānaṃ upasampajja vihareyyan’ti, ",
  "sn54:8.14.3": "ayameva ānāpānassatisamādhi sādhukaṃ manasi kātabbo. ",
  "sn54:8.15.1": "Tasmātiha, bhikkhave, bhikkhu cepi ākaṅkheyya: ",
  "sn54:8.15.2": "‘sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā ananto ākāsoti ākāsānañcāyatanaṃ upasampajja vihareyyan’ti, ",
  "sn54:8.15.3": "ayameva ānāpānassatisamādhi sādhukaṃ manasi kātabbo. ",
  "sn54:8.16.1": "Tasmātiha, bhikkhave, bhikkhu cepi ākaṅkheyya: ",
  "sn54:8.16.2": "‘sabbaso ākāsānañcāyatanaṃ samatikkamma anantaṃ viññāṇanti viññāṇañcāyatanaṃ upasampajja vihareyyan’ti, ",
  "sn54:8.16.3": "ayameva ānāpānassatisamādhi sādhukaṃ manasi kātabbo. ",
  "sn54:8.17.1": "Tasmātiha, bhikkhave, bhikkhu cepi ākaṅkheyya: ",
  "sn54:8.17.2": "‘sabbaso viññāṇañcāyatanaṃ samatikkamma natthi kiñcīti ākiñcaññāyatanaṃ upasampajja vihareyyan’ti, ",
  "sn54:8.17.3": "ayameva ānāpānassatisamādhi sādhukaṃ manasi kātabbo. ",
  "sn54:8.18.1": "Tasmātiha, bhikkhave, bhikkhu cepi ākaṅkheyya: ",
  "sn54:8.18.2": "‘sabbaso ākiñcaññāyatanaṃ samatikkamma nevasaññānāsaññāyatanaṃ upasampajja vihareyyan’ti, ",
  "sn54:8.18.3": "ayameva ānāpānassatisamādhi sādhukaṃ manasi kātabbo. ",
  "sn54:8.19.1": "Tasmātiha, bhikkhave, bhikkhu cepi ākaṅkheyya: ",
  "sn54:8.19.2": "‘sabbaso nevasaññānāsaññāyatanaṃ samatikkamma saññāvedayitanirodhaṃ upasampajja vihareyyan’ti, ",
  "sn54:8.19.3": "ayameva ānāpānassatisamādhi sādhukaṃ manasi kātabbo. ",
  "sn54:8.20.1": "Evaṃ bhāvite kho, bhikkhave, ānāpānassatisamādhimhi evaṃ bahulīkate, sukhañce vedanaṃ vedayati, sā ‘aniccā’ti pajānāti, ‘anajjhositā’ti pajānāti, ‘anabhinanditā’ti pajānāti; ",
  "sn54:8.20.2": "dukkhañce vedanaṃ vedayati, sā ‘aniccā’ti pajānāti, ‘anajjhositā’ti pajānāti, ‘anabhinanditā’ti pajānāti; ",
  "sn54:8.20.3": "adukkhamasukhañce vedanaṃ vedayati, ‘sā aniccā’ti pajānāti, ‘anajjhositā’ti pajānāti, ‘anabhinanditā’ti pajānāti. ",
  "sn54:8.21.1": "Sukhañce vedanaṃ vedayati, visaṃyutto naṃ vedayati; ",
  "sn54:8.21.2": "dukkhañce vedanaṃ vedayati, visaṃyutto naṃ vedayati; ",
  "sn54:8.21.3": "adukkhamasukhañce vedanaṃ vedayati, visaṃyutto naṃ vedayati. ",
  "sn54:8.21.4": "So kāyapariyantikaṃ vedanaṃ vedayamāno ‘kāyapariyantikaṃ vedanaṃ vedayāmī’ti pajānāti, jīvitapariyantikaṃ vedanaṃ vedayamāno ‘jīvitapariyantikaṃ vedanaṃ vedayāmī’ti pajānāti, ",
  "sn54:8.21.5": "‘kāyassa bhedā uddhaṃ jīvitapariyādānā idheva sabbavedayitāni anabhinanditāni sītībhavissantī’ti pajānāti. ",
  "sn54:8.22.1": "Seyyathāpi, bhikkhave, telañca paṭicca, vaṭṭiñca paṭicca telappadīpo jhāyeyya, ",
  "sn54:8.22.2": "tasseva telassa ca vaṭṭiyā ca pariyādānā anāhāro nibbāyeyya; ",
  "sn54:8.22.3": "evameva kho, bhikkhave, bhikkhu kāyapariyantikaṃ vedanaṃ vedayamāno ‘kāyapariyantikaṃ vedanaṃ vedayāmī’ti pajānāti, jīvitapariyantikaṃ vedanaṃ vedayamāno ‘jīvitapariyantikaṃ vedanaṃ vedayāmī’ti pajānāti, ",
  "sn54:8.22.4": "‘kāyassa bhedā uddhaṃ jīvitapariyādānā idheva sabbavedayitāni anabhinanditāni sītībhavissantī’ti pajānātī”ti. ",
  "sn54:8.22.5": "Aṭṭhamaṃ. ",
  "sn54:9.0.1": "Saṃyutta Nikāya 54 ",
  "sn54:9.0.2": "1. Ekadhammavagga ",
  "sn54:9.0.3": "9. Vesālīsutta ",
  "sn54:9.1.1": "Evaṃ me sutaṃ—",
  "sn54:9.1.2": "ekaṃ samayaṃ bhagavā vesāliyaṃ viharati mahāvane kūṭāgārasālāyaṃ. ",
  "sn54:9.1.3": "Tena kho pana samayena bhagavā bhikkhūnaṃ anekapariyāyena asubhakathaṃ katheti, asubhāya vaṇṇaṃ bhāsati, asubhabhāvanāya vaṇṇaṃ bhāsati. ",
  "sn54:9.2.1": "Atha kho bhagavā bhikkhū āmantesi: ",
  "sn54:9.2.2": "“icchāmahaṃ, bhikkhave, aḍḍhamāsaṃ paṭisallīyituṃ. ",
  "sn54:9.2.3": "Nāmhi kenaci upasaṅkamitabbo, aññatra ekena piṇḍapātanīhārakenā”ti. ",
  "sn54:9.2.4": "“Evaṃ, bhante”ti kho te bhikkhū bhagavato paṭissutvā nāssudha koci bhagavantaṃ upasaṅkamati, aññatra ekena piṇḍapātanīhārakena. ",
  "sn54:9.3.1": "Atha kho te bhikkhū: ",
  "sn54:9.3.2": "“bhagavā anekapariyāyena asubhakathaṃ katheti, asubhāya vaṇṇaṃ bhāsati, asubhabhāvanāya vaṇṇaṃ bhāsatī”ti anekākāravokāraṃ asubhabhāvanānuyogamanuyuttā viharanti. ",
  "sn54:9.3.3": "Te iminā kāyena aṭṭīyamānā harāyamānā jigucchamānā satthahārakaṃ pariyesanti. ",
  "sn54:9.3.4": "Dasapi bhikkhū ekāhena satthaṃ āharanti, vīsampi …pe… tiṃsampi bhikkhū ekāhena satthaṃ āharanti. ",
  "sn54:9.4.1": "Atha kho bhagavā tassa aḍḍhamāsassa accayena paṭisallānā vuṭṭhito āyasmantaṃ ānandaṃ āmantesi: ",
  "sn54:9.4.2": "“kiṃ nu kho, ānanda, tanubhūto viya bhikkhusaṅgho”ti? ",
  "sn54:9.4.3": "“Tathā hi pana, bhante, ‘bhagavā bhikkhūnaṃ anekapariyāyena asubhakathaṃ katheti, asubhāya vaṇṇaṃ bhāsati, asubhabhāvanāya vaṇṇaṃ bhāsatī’ti anekākāravokāraṃ asubhabhāvanānuyogamanuyuttā viharanti. ",
  "sn54:9.4.4": "Te iminā kāyena aṭṭīyamānā harāyamānā jigucchamānā satthahārakaṃ pariyesanti. ",
  "sn54:9.4.5": "Dasapi bhikkhū ekāhena satthaṃ āharanti, vīsampi bhikkhū … tiṃsampi bhikkhū ekāhena satthaṃ āharanti. ",
  "sn54:9.4.6": "Sādhu, bhante, bhagavā aññaṃ pariyāyaṃ ācikkhatu yathāyaṃ bhikkhusaṅgho aññāya saṇṭhaheyyā”ti. ",
  "sn54:9.5.1": "“Tenahānanda, yāvatikā bhikkhū vesāliṃ upanissāya viharanti te sabbe upaṭṭhānasālāyaṃ sannipātehī”ti. ",
  "sn54:9.5.2": "“Evaṃ, bhante”ti kho āyasmā ānando bhagavato paṭissutvā yāvatikā bhikkhū vesāliṃ upanissāya viharanti te sabbe upaṭṭhānasālāyaṃ sannipātetvā yena bhagavā tenupasaṅkami; upasaṅkamitvā bhagavantaṃ etadavoca: ",
  "sn54:9.5.3": "“sannipatito, bhante, bhikkhusaṃgho. ",
  "sn54:9.5.4": "Yassadāni, bhante, bhagavā kālaṃ maññatī”ti. ",
  "sn54:9.6.1": "Atha kho bhagavā yena upaṭṭhānasālā tenupasaṅkami; upasaṅkamitvā paññatte āsane nisīdi. ",
  "sn54:9.6.2": "Nisajja kho bhagavā bhikkhū āmantesi: ",
  "sn54:9.6.3": "“ayampi kho, bhikkhave, ānāpānassatisamādhi bhāvito bahulīkato santo ceva paṇīto ca asecanako ca sukho ca vihāro uppannuppanne ca pāpake akusale dhamme ṭhānaso antaradhāpeti vūpasameti. ",
  "sn54:9.7.1": "Seyyathāpi, bhikkhave, gimhānaṃ pacchime māse ūhataṃ rajojallaṃ, tamenaṃ mahāakālamegho ṭhānaso antaradhāpeti vūpasameti; ",
  "sn54:9.7.2": "evameva kho, bhikkhave, ānāpānassatisamādhi bhāvito bahulīkato santo ceva paṇīto ca asecanako ca sukho ca vihāro uppannuppanne ca pāpake akusale dhamme ṭhānaso antaradhāpeti vūpasameti. ",
  "sn54:9.7.3": "Kathaṃ bhāvito ca, bhikkhave, ānāpānassatisamādhi kathaṃ bahulīkato santo ceva paṇīto ca asecanako ca sukho ca vihāro uppannuppanne ca pāpake akusale dhamme ṭhānaso antaradhāpeti vūpasameti? ",
  "sn54:9.8.1": "Idha, bhikkhave, bhikkhu araññagato vā rukkhamūlagato vā suññāgāragato vā nisīdati pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. ",
  "sn54:9.8.2": "So satova assasati, satova passasati …pe… ",
  "sn54:9.8.3": "‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati. ",
  "sn54:9.8.4": "Evaṃ bhāvito kho, bhikkhave, ānāpānassatisamādhi evaṃ bahulīkato santo ceva paṇīto ca asecanako ca sukho ca vihāro uppannuppanne ca pāpake akusale dhamme ṭhānaso antaradhāpeti vūpasametī”ti. ",
  "sn54:9.8.5": "Navamaṃ. ",
  "sn54:10.0.1": "Saṃyutta Nikāya 54 ",
  "sn54:10.0.2": "1. Ekadhammavagga ",
  "sn54:10.0.3": "10. Kimilasutta ",
  "sn54:10.1.1": "Evaṃ me sutaṃ—",
  "sn54:10.1.2": "ekaṃ samayaṃ bhagavā kimilāyaṃ viharati veḷuvane. ",
  "sn54:10.1.3": "Tatra kho bhagavā āyasmantaṃ kimilaṃ āmantesi: ",
  "sn54:10.1.4": "“kathaṃ bhāvito nu kho, kimila, ānāpānassatisamādhi kathaṃ bahulīkato mahapphalo hoti mahānisaṃso”ti? ",
  "sn54:10.2.1": "Evaṃ vutte, āyasmā kimilo tuṇhī ahosi. ",
  "sn54:10.2.2": "Dutiyampi kho bhagavā …pe… ",
  "sn54:10.2.3": "tatiyampi kho bhagavā āyasmantaṃ kimilaṃ āmantesi: ",
  "sn54:10.2.4": "“kathaṃ bhāvito nu kho, kimila, ānāpānassatisamādhi kathaṃ bahulīkato mahapphalo hoti mahānisaṃso”ti? ",
  "sn54:10.2.5": "Tatiyampi kho āyasmā kimilo tuṇhī ahosi. ",
  "sn54:10.3.1": "Evaṃ vutte, āyasmā ānando bhagavantaṃ etadavoca: ",
  "sn54:10.3.2": "“etassa, bhagavā, kālo; etassa, sugata, kālo. ",
  "sn54:10.3.3": "Yaṃ bhagavā ānāpānassatisamādhiṃ bhāseyya, bhagavato sutvā bhikkhū dhāressantī”ti. ",
  "sn54:10.4.1": "“Tenahānanda, suṇāhi, sādhukaṃ manasi karohi; bhāsissāmī”ti. ",
  "sn54:10.4.2": "“Evaṃ, bhante”ti kho āyasmā ānando bhagavato paccassosi. ",
  "sn54:10.4.3": "Bhagavā etadavoca: ",
  "sn54:10.4.4": "“kathaṃ bhāvito ca, ānanda, ānāpānassatisamādhi kathaṃ bahulīkato mahapphalo hoti mahānisaṃso? ",
  "sn54:10.4.5": "Idhānanda, bhikkhu araññagato vā rukkhamūlagato vā suññāgāragato vā nisīdati pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. ",
  "sn54:10.4.6": "So satova assasati, satova passasati …pe… ",
  "sn54:10.4.7": "‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati. ",
  "sn54:10.4.8": "Evaṃ bhāvito kho, ānanda, ānāpānassatisamādhi evaṃ bahulīkato mahapphalo hoti mahānisaṃso. ",
  "sn54:10.5.1": "Yasmiṃ samaye, ānanda, bhikkhu dīghaṃ vā assasanto ‘dīghaṃ assasāmī’ti pajānāti, dīghaṃ vā passasanto ‘dīghaṃ passasāmī’ti pajānāti; ",
  "sn54:10.5.2": "rassaṃ vā assasanto ‘rassaṃ assasāmī’ti pajānāti, rassaṃ vā passasanto ‘rassaṃ passasāmī’ti pajānāti; ",
  "sn54:10.5.3": "‘sabbakāyappaṭisaṃvedī assasissāmī’ti sikkhati, ‘sabbakāyappaṭisaṃvedī passasissāmī’ti sikkhati; ",
  "sn54:10.5.4": "‘passambhayaṃ kāyasaṅkhāraṃ assasissāmī’ti sikkhati, ‘passambhayaṃ kāyasaṅkhāraṃ passasissāmī’ti sikkhati—",
  "sn54:10.5.5": "kāye kāyānupassī, ānanda, bhikkhu tasmiṃ samaye viharati ātāpī sampajāno satimā, vineyya loke abhijjhādomanassaṃ. ",
  "sn54:10.5.6": "Taṃ kissa hetu? ",
  "sn54:10.5.7": "Kāyaññatarāhaṃ, ānanda, etaṃ vadāmi yadidaṃ—assāsapassāsaṃ. ",
  "sn54:10.5.8": "Tasmātihānanda, kāye kāyānupassī bhikkhu tasmiṃ samaye viharati ātāpī sampajāno satimā, vineyya loke abhijjhādomanassaṃ. ",
  "sn54:10.6.1": "Yasmiṃ samaye, ānanda, bhikkhu ‘pītippaṭisaṃvedī assasissāmī’ti sikkhati, ‘pītippaṭisaṃvedī passasissāmī’ti sikkhati; ",
  "sn54:10.6.2": "‘sukhappaṭisaṃvedī assasissāmī’ti sikkhati, ‘sukhappaṭisaṃvedī passasissāmī’ti sikkhati; ",
  "sn54:10.6.3": "‘cittasaṅkhārappaṭisaṃvedī assasissāmī’ti sikkhati, ‘cittasaṅkhārappaṭisaṃvedī passasissāmī’ti sikkhati; ",
  "sn54:10.6.4": "‘passambhayaṃ cittasaṅkhāraṃ passasissāmī’ti sikkhati—",
  "sn54:10.6.5": "vedanāsu vedanānupassī, ānanda, bhikkhu tasmiṃ samaye viharati ātāpī sampajāno satimā, vineyya loke abhijjhādomanassaṃ. ",
  "sn54:10.6.6": "Taṃ kissa hetu? ",
  "sn54:10.6.7": "Vedanāññatarāhaṃ, ānanda, etaṃ vadāmi, yadidaṃ—assāsapassāsānaṃ sādhukaṃ manasikāraṃ. ",
  "sn54:10.6.8": "Tasmātihānanda, vedanāsu vedanānupassī bhikkhu tasmiṃ samaye viharati ātāpī sampajāno satimā, vineyya loke abhijjhādomanassaṃ. (2) ",
  "sn54:10.7.1": "Yasmiṃ samaye, ānanda, bhikkhu ‘cittappaṭisaṃvedī assasissāmī’ti sikkhati, ‘cittappaṭisaṃvedī passasissāmī’ti sikkhati; ",
  "sn54:10.7.2": "abhippamodayaṃ cittaṃ …pe… ",
  "sn54:10.7.3": "samādahaṃ cittaṃ … ",
  "sn54:10.7.4": "‘vimocayaṃ cittaṃ assasissāmī’ti sikkhati, ‘vimocayaṃ cittaṃ passasissāmī’ti sikkhati—",
  "sn54:10.7.5": "citte cittānupassī, ānanda, bhikkhu tasmiṃ samaye viharati ātāpī sampajāno satimā, vineyya loke abhijjhādomanassaṃ. ",
  "sn54:10.7.6": "Taṃ kissa hetu? ",
  "sn54:10.7.7": "Nāhaṃ, ānanda, muṭṭhassatissa asampajānassa ānāpānassatisamādhibhāvanaṃ vadāmi. ",
  "sn54:10.7.8": "Tasmātihānanda, citte cittānupassī bhikkhu tasmiṃ samaye viharati ātāpī sampajāno satimā, vineyya loke abhijjhādomanassaṃ. (3) ",
  "sn54:10.8.1": "Yasmiṃ samaye, ānanda, bhikkhu ‘aniccānupassī assasissāmī’ti sikkhati …pe… ",
  "sn54:10.8.2": "virāgānupassī … ",
  "sn54:10.8.3": "nirodhānupassī … ",
  "sn54:10.8.4": "‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati—",
  "sn54:10.8.5": "dhammesu dhammānupassī, ānanda, bhikkhu tasmiṃ samaye viharati ātāpī sampajāno satimā, vineyya loke abhijjhādomanassaṃ. ",
  "sn54:10.8.6": "So yaṃ taṃ hoti abhijjhādomanassānaṃ pahānaṃ taṃ paññāya disvā sādhukaṃ ajjhupekkhitā hoti. ",
  "sn54:10.8.7": "Tasmātihānanda, dhammesu dhammānupassī bhikkhu tasmiṃ samaye viharati ātāpī sampajāno satimā, vineyya loke abhijjhādomanassaṃ. (4) ",
  "sn54:10.9.1": "Seyyathāpi, ānanda, catumahāpathe mahāpaṃsupuñjo. ",
  "sn54:10.9.2": "Puratthimāya cepi disāyaṃ āgaccheyya sakaṭaṃ vā ratho vā, upahanateva taṃ paṃsupuñjaṃ; ",
  "sn54:10.9.3": "pacchimāya cepi disāya āgaccheyya … ",
  "sn54:10.9.4": "uttarāya cepi disāya … ",
  "sn54:10.9.5": "dakkhiṇāya cepi disāya āgaccheyya sakaṭaṃ vā ratho vā, upahanateva taṃ paṃsupuñjaṃ. ",
  "sn54:10.9.6": "Evameva kho, ānanda, bhikkhu kāye kāyānupassī viharantopi upahanateva pāpake akusale dhamme; ",
  "sn54:10.9.7": "vedanāsu …pe… ",
  "sn54:10.9.8": "citte …pe… ",
  "sn54:10.9.9": "dhammesu dhammānupassī viharantopi upahanateva pāpake akusale dhamme”ti. ",
  "sn54:10.9.10": "Dasamaṃ. ",
  "sn54:10.9.11": "Ekadhammavaggo paṭhamo. ",
  "sn54:10.10.1": "Ekadhammo ca bojjhaṅgo, ",
  "sn54:10.10.2": "suddhikañca duve phalā; ",
  "sn54:10.10.3": "Ariṭṭho kappino dīpo, ",
  "sn54:10.10.4": "vesālī kimilena cāti. ",
  "sn54:11.0.1": "Saṃyutta Nikāya 54 ",
  "sn54:11.0.2": "2. Dutiyavagga ",
  "sn54:11.0.3": "11. Icchānaṅgalasutta ",
  "sn54:11.1.1": "Ekaṃ samayaṃ bhagavā icchānaṅgale viharati icchānaṅgalavanasaṇḍe. ",
  "sn54:11.1.2": "Tatra kho bhagavā bhikkhū āmantesi: ",
  "sn54:11.1.3": "“icchāmahaṃ, bhikkhave, temāsaṃ paṭisallīyituṃ. ",
  "sn54:11.1.4": "Nāmhi kenaci upasaṅkamitabbo, aññatra ekena piṇḍapātanīhārakenā”ti. ",
  "sn54:11.1.5": "“Evaṃ, bhante”ti kho te bhikkhū bhagavato paṭissutvā nāssudha koci bhagavantaṃ upasaṅkamati, aññatra ekena piṇḍapātanīhārakena. ",
  "sn54:11.2.1": "Atha kho bhagavā tassa temāsassa accayena paṭisallānā vuṭṭhito bhikkhū āmantesi: ",
  "sn54:11.2.2": "“sace kho, bhikkhave, aññatitthiyā paribbājakā evaṃ puccheyyuṃ: ",
  "sn54:11.2.3": "‘katamenāvuso, vihārena samaṇo gotamo vassāvāsaṃ bahulaṃ vihāsī’ti, evaṃ puṭṭhā tumhe, bhikkhave, tesaṃ aññatitthiyānaṃ paribbājakānaṃ evaṃ byākareyyātha: ",
  "sn54:11.2.4": "‘ānāpānassatisamādhinā kho, āvuso, bhagavā vassāvāsaṃ bahulaṃ vihāsī’ti. ",
  "sn54:11.2.5": "Idhāhaṃ, bhikkhave, sato assasāmi, sato passasāmi. ",
  "sn54:11.2.6": "Dīghaṃ assasanto ‘dīghaṃ assasāmī’ti pajānāmi, dīghaṃ passasanto ‘dīghaṃ passasāmī’ti pajānāmi; ",
  "sn54:11.2.7": "rassaṃ assasanto ‘rassaṃ assasāmī’ti pajānāmi, rassaṃ passasanto ‘rassaṃ passasāmī’ti pajānāmi; ",
  "sn54:11.2.8": "‘sabbakāyappaṭisaṃvedī assasissāmī’ti pajānāmi …pe… ",
  "sn54:11.2.9": "‘paṭinissaggānupassī assasissāmī’ti pajānāmi, ‘paṭinissaggānupassī passasissāmī’ti pajānāmi. ",
  "sn54:11.3.1": "Yañhi taṃ, bhikkhave, sammā vadamāno vadeyya: ",
  "sn54:11.3.2": "‘ariyavihāro’ itipi, ‘brahmavihāro’ itipi, ‘tathāgatavihāro’ itipi. ",
  "sn54:11.3.3": "Ānāpānassatisamādhiṃ sammā vadamāno vadeyya: ",
  "sn54:11.3.4": "‘ariyavihāro’ itipi, ‘brahmavihāro’ itipi, ‘tathāgatavihāro’ itipi. ",
  "sn54:11.3.5": "Ye te, bhikkhave, bhikkhū sekhā appattamānasā anuttaraṃ yogakkhemaṃ patthayamānā viharanti tesaṃ ānāpānassatisamādhi bhāvito bahulīkato āsavānaṃ khayāya saṃvattati. ",
  "sn54:11.3.6": "Ye ca kho te, bhikkhave, bhikkhū arahanto khīṇāsavā vusitavanto katakaraṇīyā ohitabhārā anuppattasadatthā parikkhīṇabhavasaṃyojanā sammadaññāvimuttā, tesaṃ ānāpānassatisamādhi bhāvito bahulīkato diṭṭhadhammasukhavihārāya ceva saṃvattati satisampajaññāya ca. ",
  "sn54:11.4.1": "Yañhi taṃ, bhikkhave, sammā vadamāno vadeyya: ",
  "sn54:11.4.2": "‘ariyavihāro’ itipi, ‘brahmavihāro’ itipi, ‘tathāgatavihāro’ itipi. ",
  "sn54:11.4.3": "Ānāpānassatisamādhiṃ sammā vadamāno vadeyya: ",
  "sn54:11.4.4": "‘ariyavihāro’ itipi, ‘brahmavihāro’ itipi, ‘tathāgatavihāro’ itipī”ti. ",
  "sn54:11.4.5": "Paṭhamaṃ. ",
  "sn54:12.0.1": "Saṃyutta Nikāya 54 ",
  "sn54:12.0.2": "2. Dutiyavagga ",
  "sn54:12.0.3": "12. Kaṅkheyyasutta ",
  "sn54:12.1.1": "Ekaṃ samayaṃ āyasmā lomasakaṃbhiyo sakkesu viharati kapilavatthusmiṃ nigrodhārāme. ",
  "sn54:12.1.2": "Atha kho mahānāmo sakko yenāyasmā lomasakaṃbhiyo tenupasaṅkami; upasaṅkamitvā āyasmantaṃ lomasakaṃbhiyaṃ abhivādetvā ekamantaṃ nisīdi. Ekamantaṃ nisinno kho mahānāmo sakko āyasmantaṃ lomasakaṃbhiyaṃ etadavoca: ",
  "sn54:12.1.3": "“so eva nu kho, bhante, sekho vihāro so tathāgatavihāro, udāhu aññova sekho vihāro añño tathāgatavihāro”ti? ",
  "sn54:12.2.1": "“Na kho, āvuso mahānāma, sveva sekho vihāro, so tathāgatavihāro. ",
  "sn54:12.2.2": "Añño kho, āvuso mahānāma, sekho vihāro, añño tathāgatavihāro. ",
  "sn54:12.2.3": "Ye te, āvuso mahānāma, bhikkhū sekhā appattamānasā anuttaraṃ yogakkhemaṃ patthayamānā viharanti, te pañca nīvaraṇe pahāya viharanti. ",
  "sn54:12.2.4": "Katame pañca? ",
  "sn54:12.2.5": "Kāmacchandanīvaraṇaṃ pahāya viharanti, byāpādanīvaraṇaṃ …pe… ",
  "sn54:12.2.6": "thinamiddhanīvaraṇaṃ … ",
  "sn54:12.2.7": "uddhaccakukkuccanīvaraṇaṃ … ",
  "sn54:12.2.8": "vicikicchānīvaraṇaṃ pahāya viharanti. ",
  "sn54:12.3.1": "Yepi te, āvuso mahānāma, bhikkhū sekhā appattamānasā anuttaraṃ yogakkhemaṃ patthayamānā viharanti, te ime pañca nīvaraṇe pahāya viharanti. ",
  "sn54:12.4.1": "Ye ca kho te, āvuso mahānāma, bhikkhū arahanto khīṇāsavā vusitavanto katakaraṇīyā ohitabhārā anuppattasadatthā parikkhīṇabhavasaṃyojanā sammadaññāvimuttā, tesaṃ pañca nīvaraṇā pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. ",
  "sn54:12.4.2": "Katame pañca? ",
  "sn54:12.4.3": "Kāmacchandanīvaraṇaṃ pahīnaṃ ucchinnamūlaṃ tālāvatthukataṃ anabhāvaṃkataṃ āyatiṃ anuppādadhammaṃ; ",
  "sn54:12.4.4": "byāpādanīvaraṇaṃ pahīnaṃ …pe… ",
  "sn54:12.4.5": "thinamiddhanīvaraṇaṃ … ",
  "sn54:12.4.6": "uddhaccakukkuccanīvaraṇaṃ … ",
  "sn54:12.4.7": "vicikicchānīvaraṇaṃ pahīnaṃ ucchinnamūlaṃ tālāvatthukataṃ anabhāvaṃkataṃ āyatiṃ anuppādadhammaṃ. ",
  "sn54:12.5.1": "Ye te, āvuso mahānāma, bhikkhū arahanto khīṇāsavā vusitavanto katakaraṇīyā ohitabhārā anuppattasadatthā parikkhīṇabhavasaṃyojanā sammadaññāvimuttā, tesaṃ ime pañca nīvaraṇā pahīnā ucchinnamūlā tālāvatthukatā anabhāvaṅkatā āyatiṃ anuppādadhammā. ",
  "sn54:12.5.2": "Tadamināpetaṃ, āvuso mahānāma, pariyāyena veditabbaṃ yathā—",
  "sn54:12.5.3": "aññova sekho vihāro, añño tathāgatavihāro. ",
  "sn54:12.6.1": "Ekamidaṃ, āvuso mahānāma, samayaṃ bhagavā icchānaṅgale viharati icchānaṅgalavanasaṇḍe. ",
  "sn54:12.6.2": "Tatra kho, āvuso mahānāma, bhagavā bhikkhū āmantesi: ",
  "sn54:12.6.3": "‘icchāmahaṃ, bhikkhave, temāsaṃ paṭisallīyituṃ. ",
  "sn54:12.6.4": "Nāmhi kenaci upasaṅkamitabbo, aññatra ekena piṇḍapātanīhārakenā’ti. ",
  "sn54:12.6.5": "‘Evaṃ, bhante’ti kho, āvuso mahānāma, te bhikkhū bhagavato paṭissutvā nāssudha koci bhagavantaṃ upasaṅkamati, aññatra ekena piṇḍapātanīhārakena. ",
  "sn54:12.7.1": "Atha kho, āvuso, bhagavā tassa temāsassa accayena paṭisallānā vuṭṭhito bhikkhū āmantesi: ",
  "sn54:12.7.2": "‘sace kho, bhikkhave, aññatitthiyā paribbājakā evaṃ puccheyyuṃ: ",
  "sn54:12.7.3": "“katamenāvuso, vihārena samaṇo gotamo vassāvāsaṃ bahulaṃ vihāsī”ti, evaṃ puṭṭhā tumhe, bhikkhave, tesaṃ aññatitthiyānaṃ paribbājakānaṃ evaṃ byākareyyātha: ",
  "sn54:12.7.4": "“ānāpānassatisamādhinā kho, āvuso, bhagavā vassāvāsaṃ bahulaṃ vihāsī”’ti. ",
  "sn54:12.7.5": "Idhāhaṃ, bhikkhave, sato assasāmi, sato passasāmi. ",
  "sn54:12.7.6": "Dīghaṃ assasanto dīghaṃ assasāmīti pajānāmi, dīghaṃ passasanto dīghaṃ passasāmīti pajānāmi …pe… ",
  "sn54:12.7.7": "paṭinissaggānupassī assasissāmīti pajānāmi, paṭinissaggānupassī passasissāmīti pajānāmi. ",
  "sn54:12.8.1": "Yañhi taṃ, bhikkhave, sammā vadamāno vadeyya—",
  "sn54:12.8.2": "ariyavihāro itipi, brahmavihāro itipi, tathāgatavihāro itipi. ",
  "sn54:12.8.3": "Ānāpānassatisamādhiṃ sammā vadamāno vadeyya—",
  "sn54:12.8.4": "ariyavihāro itipi, brahmavihāro itipi, tathāgatavihāro itipi. ",
  "sn54:12.9.1": "Ye te, bhikkhave, bhikkhū sekhā appattamānasā anuttaraṃ yogakkhemaṃ patthayamānā viharanti, tesaṃ ānāpānassatisamādhi bhāvito bahulīkato āsavānaṃ khayāya saṃvattati. ",
  "sn54:12.10.1": "Ye ca kho te, bhikkhave, bhikkhū arahanto khīṇāsavā vusitavanto katakaraṇīyā ohitabhārā anuppattasadatthā parikkhīṇabhavasaṃyojanā sammadaññāvimuttā, tesaṃ ānāpānassatisamādhi bhāvito bahulīkato diṭṭheva dhamme sukhavihārāya ceva saṃvattati satisampajaññāya ca. ",
  "sn54:12.11.1": "Yañhi taṃ, bhikkhave, sammā vadamāno vadeyya—",
  "sn54:12.11.2": "ariyavihāro itipi, brahmavihāro itipi, tathāgatavihāro itipi. ",
  "sn54:12.11.3": "Ānāpānassatisamādhiṃ sammā vadamāno vadeyya—",
  "sn54:12.11.4": "ariyavihāro itipi, brahmavihāro itipi, tathāgatavihāro itipīti. ",
  "sn54:12.11.5": "Iminā kho etaṃ, āvuso mahānāma, pariyāyena veditabbaṃ, yathā—",
  "sn54:12.11.6": "aññova sekho vihāro, añño tathāgatavihāro”ti. ",
  "sn54:12.11.7": "Dutiyaṃ. ",
  "sn54:13.0.1": "Saṃyutta Nikāya 54 ",
  "sn54:13.0.2": "2. Dutiyavagga ",
  "sn54:13.0.3": "13. Paṭhamaānandasutta ",
  "sn54:13.1.1": "Sāvatthinidānaṃ. ",
  "sn54:13.1.2": "Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca: ",
  "sn54:13.1.3": "“atthi nu kho, bhante, ekadhammo bhāvito bahulīkato cattāro dhamme paripūreti, cattāro dhammā bhāvitā bahulīkatā satta dhamme paripūrenti, satta dhammā bhāvitā bahulīkatā dve dhamme paripūrentī”ti? ",
  "sn54:13.2.1": "“Atthi kho, ānanda, ekadhammo bhāvito bahulīkato cattāro dhamme paripūreti, cattāro dhammā bhāvitā bahulīkatā satta dhamme paripūrenti, satta dhammā bhāvitā bahulīkatā dve dhamme paripūrentī”ti. ",
  "sn54:13.3.1": "“Katamo pana, bhante, ekadhammo bhāvito bahulīkato cattāro dhamme paripūreti, cattāro dhammā bhāvitā bahulīkatā satta dhamme paripūrenti, satta dhammā bhāvitā bahulīkatā dve dhamme paripūrentī”ti? ",
  "sn54:13.3.2": "“Ānāpānassatisamādhi kho, ānanda, ekadhammo bhāvito bahulīkato cattāro satipaṭṭhāne paripūreti, cattāro satipaṭṭhānā bhāvitā bahulīkatā satta bojjhaṅge paripūrenti, satta bojjhaṅgā bhāvitā bahulīkatā vijjāvimuttiṃ paripūrenti. ",
  "sn54:13.4.1": "Kathaṃ bhāvito, ānanda, ānāpānassatisamādhi kathaṃ bahulīkato cattāro satipaṭṭhāne paripūreti? ",
  "sn54:13.4.2": "Idhānanda, bhikkhu araññagato vā rukkhamūlagato vā suññāgāragato vā nisīdati pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. ",
  "sn54:13.4.3": "So satova assasati, satova passasati. ",
  "sn54:13.4.4": "Dīghaṃ vā assasanto ‘dīghaṃ assasāmī’ti pajānāti, dīghaṃ vā passasanto ‘dīghaṃ passasāmī’ti pajānāti …pe… ",
  "sn54:13.4.5": "‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati. ",
  "sn54:13.5.1": "Yasmiṃ samaye, ānanda, bhikkhu dīghaṃ vā assasanto ‘dīghaṃ assasāmī’ti pajānāti, dīghaṃ vā passasanto ‘dīghaṃ passasāmī’ti pajānāti; ",
  "sn54:13.5.2": "rassaṃ vā …pe… ",
  "sn54:13.5.3": "‘passambhayaṃ kāyasaṅkhāraṃ assasissāmī’ti sikkhati, ‘passambhayaṃ kāyasaṅkhāraṃ passasissāmī’ti sikkhati—",
  "sn54:13.5.4": "kāye kāyānupassī, ānanda, bhikkhu tasmiṃ samaye viharati ātāpī sampajāno satimā, vineyya loke abhijjhādomanassaṃ. ",
  "sn54:13.5.5": "Taṃ kissa hetu? ",
  "sn54:13.5.6": "Kāyaññatarāhaṃ, ānanda, etaṃ vadāmi, yadidaṃ—assāsapassāsaṃ. ",
  "sn54:13.5.7": "Tasmātihānanda, kāye kāyānupassī bhikkhu tasmiṃ samaye viharati ātāpī sampajāno satimā, vineyya loke abhijjhādomanassaṃ. ",
  "sn54:13.6.1": "Yasmiṃ samaye, ānanda, bhikkhu ‘pītippaṭisaṃvedī assasissāmī’ti sikkhati, ",
  "sn54:13.6.2": "sukhappaṭisaṃvedī …pe… ",
  "sn54:13.6.3": "cittasaṅkhārappaṭisaṃvedī … ",
  "sn54:13.6.4": "‘passambhayaṃ cittasaṅkhāraṃ assasissāmī’ti sikkhati, ‘passambhayaṃ cittasaṅkhāraṃ passasissāmī’ti sikkhati—",
  "sn54:13.6.5": "vedanāsu vedanānupassī, ānanda, bhikkhu tasmiṃ samaye viharati ātāpī sampajāno satimā, vineyya loke abhijjhādomanassaṃ. ",
  "sn54:13.6.6": "Taṃ kissa hetu? ",
  "sn54:13.6.7": "Vedanāññatarāhaṃ, ānanda, etaṃ vadāmi, yadidaṃ—assāsapassāsānaṃ sādhukaṃ manasikāraṃ. ",
  "sn54:13.6.8": "Tasmātihānanda, vedanāsu vedanānupassī bhikkhu tasmiṃ samaye viharati ātāpī sampajāno satimā, vineyya loke abhijjhādomanassaṃ. (2) ",
  "sn54:13.7.1": "Yasmiṃ samaye, ānanda, bhikkhu ‘cittappaṭisaṃvedī assasissāmī’ti sikkhati, ‘cittappaṭisaṃvedī passasissāmī’ti sikkhati; ",
  "sn54:13.7.2": "abhippamodayaṃ cittaṃ …pe… ",
  "sn54:13.7.3": "samādahaṃ cittaṃ … ",
  "sn54:13.7.4": "‘vimocayaṃ cittaṃ assasissāmī’ti sikkhati, ‘vimocayaṃ cittaṃ passasissāmī’ti sikkhati—",
  "sn54:13.7.5": "citte cittānupassī, ānanda, bhikkhu tasmiṃ samaye viharati ātāpī sampajāno satimā, vineyya loke abhijjhādomanassaṃ. ",
  "sn54:13.7.6": "Taṃ kissa hetu? ",
  "sn54:13.7.7": "Nāhaṃ, ānanda, muṭṭhassatissa asampajānassa ānāpānassatisamādhibhāvanaṃ vadāmi. ",
  "sn54:13.7.8": "Tasmātihānanda, citte cittānupassī bhikkhu tasmiṃ samaye viharati ātāpī sampajāno satimā, vineyya loke abhijjhādomanassaṃ. (3) ",
  "sn54:13.8.1": "Yasmiṃ samaye, ānanda, bhikkhu aniccānupassī …pe… ",
  "sn54:13.8.2": "virāgānupassī … ",
  "sn54:13.8.3": "nirodhānupassī … ",
  "sn54:13.8.4": "‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati—",
  "sn54:13.8.5": "dhammesu dhammānupassī, ānanda, bhikkhu tasmiṃ samaye viharati ātāpī sampajāno satimā, vineyya loke abhijjhādomanassaṃ. ",
  "sn54:13.8.6": "So yaṃ taṃ hoti abhijjhādomanassānaṃ pahānaṃ taṃ paññāya disvā sādhukaṃ ajjhupekkhitā hoti. ",
  "sn54:13.8.7": "Tasmātihānanda, dhammesu dhammānupassī bhikkhu tasmiṃ samaye viharati ātāpī sampajāno satimā, vineyya loke abhijjhādomanassaṃ. (4) ",
  "sn54:13.9.1": "Evaṃ bhāvito kho, ānanda, ānāpānassatisamādhi evaṃ bahulīkato cattāro satipaṭṭhāne paripūreti. ",
  "sn54:13.10.1": "Kathaṃ bhāvitā cānanda, cattāro satipaṭṭhānā kathaṃ bahulīkatā satta bojjhaṅge paripūrenti? ",
  "sn54:13.10.2": "Yasmiṃ samaye, ānanda, bhikkhu kāye kāyānupassī viharati—",
  "sn54:13.10.3": "upaṭṭhitāssa tasmiṃ samaye bhikkhuno sati hoti asammuṭṭhā. ",
  "sn54:13.10.4": "Yasmiṃ samaye, ānanda, bhikkhuno upaṭṭhitā sati hoti asammuṭṭhā—satisambojjhaṅgo tasmiṃ samaye bhikkhuno āraddho hoti, satisambojjhaṅgaṃ tasmiṃ samaye bhikkhu bhāveti, satisambojjhaṅgo tasmiṃ samaye bhikkhuno bhāvanāpāripūriṃ gacchati. ",
  "sn54:13.11.1": "So tathā sato viharanto taṃ dhammaṃ paññāya pavicinati pavicarati parivīmaṃsamāpajjati. ",
  "sn54:13.11.2": "Yasmiṃ samaye, ānanda, bhikkhu tathā sato viharanto taṃ dhammaṃ paññāya pavicinati pavicarati parivīmaṃsamāpajjati—",
  "sn54:13.11.3": "dhammavicayasambojjhaṅgo tasmiṃ samaye bhikkhuno āraddho hoti, dhammavicayasambojjhaṅgaṃ tasmiṃ samaye bhikkhu bhāveti, dhammavicayasambojjhaṅgo tasmiṃ samaye bhikkhuno bhāvanāpāripūriṃ gacchati. (2) ",
  "sn54:13.12.1": "Tassa taṃ dhammaṃ paññāya pavicinato pavicarato parivīmaṃsamāpajjato āraddhaṃ hoti vīriyaṃ asallīnaṃ. ",
  "sn54:13.12.2": "Yasmiṃ samaye, ānanda, bhikkhuno taṃ dhammaṃ paññāya pavicinato pavicarato parivīmaṃsamāpajjato āraddhaṃ hoti vīriyaṃ asallīnaṃ—",
  "sn54:13.12.3": "vīriyasambojjhaṅgo tasmiṃ samaye bhikkhuno āraddho hoti, vīriyasambojjhaṅgaṃ tasmiṃ samaye bhikkhu bhāveti, vīriyasambojjhaṅgo tasmiṃ samaye bhikkhuno bhāvanāpāripūriṃ gacchati. (3) ",
  "sn54:13.13.1": "Āraddhavīriyassa uppajjati pīti nirāmisā. ",
  "sn54:13.13.2": "Yasmiṃ samaye, ānanda, bhikkhuno āraddhavīriyassa uppajjati pīti nirāmisā—",
  "sn54:13.13.3": "pītisambojjhaṅgo tasmiṃ samaye bhikkhuno āraddho hoti, pītisambojjhaṅgaṃ tasmiṃ samaye bhikkhu bhāveti, pītisambojjhaṅgo tasmiṃ samaye bhikkhuno bhāvanāpāripūriṃ gacchati. (4) ",
  "sn54:13.14.1": "Pītimanassa kāyopi passambhati, cittampi passambhati. ",
  "sn54:13.14.2": "Yasmiṃ samaye, ānanda, bhikkhuno pītimanassa kāyopi passambhati, cittampi passambhati—",
  "sn54:13.14.3": "passaddhisambojjhaṅgo tasmiṃ samaye bhikkhuno āraddho hoti, passaddhisambojjhaṅgaṃ tasmiṃ samaye bhikkhu bhāveti, passaddhisambojjhaṅgo tasmiṃ samaye bhikkhuno bhāvanāpāripūriṃ gacchati. (5) ",
  "sn54:13.15.1": "Passaddhakāyassa sukhino cittaṃ samādhiyati. ",
  "sn54:13.15.2": "Yasmiṃ samaye, ānanda, bhikkhuno passaddhakāyassa sukhino cittaṃ samādhiyati—",
  "sn54:13.15.3": "samādhisambojjhaṅgo tasmiṃ samaye bhikkhuno āraddho hoti, samādhisambojjhaṅgaṃ tasmiṃ samaye bhikkhu bhāveti, samādhisambojjhaṅgo tasmiṃ samaye bhikkhuno bhāvanāpāripūriṃ gacchati. (6) ",
  "sn54:13.16.1": "So tathāsamāhitaṃ cittaṃ sādhukaṃ ajjhupekkhitā hoti. ",
  "sn54:13.16.2": "Yasmiṃ samaye, ānanda, bhikkhu tathāsamāhitaṃ cittaṃ sādhukaṃ ajjhupekkhitā hoti—",
  "sn54:13.16.3": "upekkhāsambojjhaṅgo tasmiṃ samaye bhikkhuno āraddho hoti, upekkhāsambojjhaṅgaṃ tasmiṃ samaye bhikkhu bhāveti, upekkhāsambojjhaṅgo tasmiṃ samaye bhikkhuno bhāvanāpāripūriṃ gacchati. (7) ",
  "sn54:13.17.1": "Yasmiṃ samaye, ānanda, bhikkhu vedanāsu …pe… ",
  "sn54:13.17.2": "citte …pe… ",
  "sn54:13.17.3": "dhammesu dhammānupassī viharati—",
  "sn54:13.17.4": "upaṭṭhitāssa tasmiṃ samaye bhikkhuno sati hoti asammuṭṭhā. ",
  "sn54:13.17.5": "Yasmiṃ samaye, ānanda, bhikkhuno upaṭṭhitā sati hoti asammuṭṭhā—",
  "sn54:13.17.6": "satisambojjhaṅgo tasmiṃ samaye bhikkhuno āraddho hoti, satisambojjhaṅgaṃ tasmiṃ samaye bhikkhu bhāveti, satisambojjhaṅgo tasmiṃ samaye bhikkhuno bhāvanāpāripūriṃ gacchati. ",
  "sn54:13.17.7": "(Yathā paṭhamaṃ satipaṭṭhānaṃ, evaṃ vitthāretabbaṃ.) ",
  "sn54:13.18.1": "So tathāsamāhitaṃ cittaṃ sādhukaṃ ajjhupekkhitā hoti. ",
  "sn54:13.18.2": "Yasmiṃ samaye, ānanda, bhikkhu tathāsamāhitaṃ cittaṃ sādhukaṃ ajjhupekkhitā hoti—",
  "sn54:13.18.3": "upekkhāsambojjhaṅgo tasmiṃ samaye bhikkhuno āraddho hoti, upekkhāsambojjhaṅgaṃ tasmiṃ samaye bhikkhu bhāveti, upekkhāsambojjhaṅgo tasmiṃ samaye bhikkhuno bhāvanāpāripūriṃ gacchati. ",
  "sn54:13.18.4": "Evaṃ bhāvitā kho, ānanda, cattāro satipaṭṭhānā evaṃ bahulīkatā satta bojjhaṅge paripūrenti. ",
  "sn54:13.19.1": "Kathaṃ bhāvitā, ānanda, satta bojjhaṅgā kathaṃ bahulīkatā vijjāvimuttiṃ paripūrenti? ",
  "sn54:13.19.2": "Idhānanda, bhikkhu satisambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ, dhammavicayasambojjhaṅgaṃ bhāveti …pe… upekkhāsambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. ",
  "sn54:13.19.3": "Evaṃ bhāvitā kho, ānanda, satta bojjhaṅgā evaṃ bahulīkatā vijjāvimuttiṃ paripūrentī”ti. ",
  "sn54:13.19.4": "Tatiyaṃ. ",
  "sn54:14.0.1": "Saṃyutta Nikāya 54 ",
  "sn54:14.0.2": "2. Dutiyavagga ",
  "sn54:14.0.3": "14. Dutiyaānandasutta ",
  "sn54:14.1.1": "Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ ānandaṃ bhagavā etadavoca: ",
  "sn54:14.1.2": "“atthi nu kho, ānanda, ekadhammo bhāvito bahulīkato cattāro dhamme paripūreti, cattāro dhammā bhāvitā bahulīkatā satta dhamme paripūrenti, satta dhammā bhāvitā bahulīkatā dve dhamme paripūrentī”ti. ",
  "sn54:14.1.3": "“Bhagavaṃmūlakā no, bhante, dhammā …pe… ",
  "sn54:14.1.4": "“atthānanda, ekadhammo bhāvito bahulīkato cattāro dhamme paripūreti, cattāro dhammā bhāvitā bahulīkatā satta dhamme paripūrenti, satta dhammā bhāvitā bahulīkatā dve dhamme paripūrenti. ",
  "sn54:14.2.1": "Katamo cānanda, ekadhammo bhāvito bahulīkato cattāro dhamme paripūreti, cattāro dhammā bhāvitā bahulīkatā satta dhamme paripūrenti, satta dhammā bhāvitā bahulīkatā dve dhamme paripūrenti? ",
  "sn54:14.2.2": "Ānāpānassatisamādhi, ānanda, ekadhammo bhāvito bahulīkato cattāro satipaṭṭhāne paripūreti, cattāro satipaṭṭhānā bhāvitā bahulīkatā satta bojjhaṅge paripūrenti, satta bojjhaṅgā bhāvitā bahulīkatā vijjāvimuttiṃ paripūrentīti. ",
  "sn54:14.2.3": "Kathaṃ bhāvito cānanda, ānāpānassatisamādhi, kathaṃ bahulīkato cattāro satipaṭṭhāne paripūreti? ",
  "sn54:14.2.4": "Idhānanda, bhikkhu araññagato vā …pe… ",
  "sn54:14.2.5": "evaṃ bhāvitā kho, ānanda, satta bojjhaṅgā evaṃ bahulīkatā vijjāvimuttiṃ paripūrentī”ti. ",
  "sn54:14.2.6": "Catutthaṃ. ",
  "sn54:15.0.1": "Saṃyutta Nikāya 54 ",
  "sn54:15.0.2": "2. Dutiyavagga ",
  "sn54:15.0.3": "15. Paṭhamabhikkhusutta ",
  "sn54:15.1.1": "Atha kho sambahulā bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ: ",
  "sn54:15.1.2": "“atthi nu kho, bhante, ekadhammo bhāvito bahulīkato cattāro dhamme paripūreti, cattāro dhammā bhāvitā bahulīkatā satta dhamme paripūrenti, satta dhammā bhāvitā bahulīkatā dve dhamme paripūrentī”ti? ",
  "sn54:15.1.3": "“Atthi kho, bhikkhave, ekadhammo bhāvito bahulīkato cattāro dhamme paripūreti, cattāro dhammā bhāvitā bahulīkatā satta dhamme paripūrenti, satta dhammā bhāvitā bahulīkatā dve dhamme paripūrentī”ti. ",
  "sn54:15.2.1": "“Katamo pana, bhante, ekadhammo bhāvito bahulīkato cattāro dhamme paripūreti, cattāro dhammā bhāvitā bahulīkatā satta dhamme paripūrenti, satta dhammā bhāvitā bahulīkatā dve dhamme paripūrentī”ti? ",
  "sn54:15.2.2": "“Ānāpānassatisamādhi kho, bhikkhave, ekadhammo bhāvito bahulīkato cattāro satipaṭṭhāne paripūreti, cattāro satipaṭṭhānā bhāvitā bahulīkatā satta bojjhaṅge paripūrenti, satta bojjhaṅgā bhāvitā bahulīkatā vijjāvimuttiṃ paripūrentīti. ",
  "sn54:15.3.1": "Kathaṃ bhāvito ca, bhikkhave, ānāpānassatisamādhi kathaṃ bahulīkato cattāro satipaṭṭhāne paripūreti? ",
  "sn54:15.3.2": "Idha, bhikkhave, bhikkhu araññagato vā …pe… ",
  "sn54:15.3.3": "evaṃ bhāvitā kho, bhikkhave, satta bojjhaṅgā evaṃ bahulīkatā vijjāvimuttiṃ paripūrentī”ti. ",
  "sn54:15.3.4": "Pañcamaṃ. ",
  "sn54:16.0.1": "Saṃyutta Nikāya 54 ",
  "sn54:16.0.2": "2. Dutiyavagga ",
  "sn54:16.0.3": "16. Dutiyabhikkhusutta ",
  "sn54:16.1.1": "Atha kho sambahulā bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinne kho te bhikkhū bhagavā etadavoca: ",
  "sn54:16.1.2": "“atthi nu kho, bhikkhave, ekadhammo bhāvito bahulīkato cattāro dhamme paripūreti, cattāro dhammā bhāvitā bahulīkatā satta dhamme paripūrenti, satta dhammā bhāvitā bahulīkatā dve dhamme paripūrentī”ti? ",
  "sn54:16.1.3": "“Bhagavaṃmūlakā no, bhante, dhammā …pe… bhagavato sutvā bhikkhū dhāressantī”ti. ",
  "sn54:16.1.4": "“Atthi, bhikkhave, ekadhammo bhāvito bahulīkato cattāro dhamme paripūreti, cattāro dhammā bhāvitā bahulīkatā satta dhamme paripūrenti, satta dhammā bhāvitā bahulīkatā dve dhamme paripūrenti. ",
  "sn54:16.2.1": "Katamo ca, bhikkhave, ekadhammo bhāvito bahulīkato cattāro dhamme paripūreti, cattāro dhammā bhāvitā bahulīkatā satta dhamme paripūrenti, satta dhammā bhāvitā bahulīkatā dve dhamme paripūrenti? ",
  "sn54:16.2.2": "Ānāpānassatisamādhi, bhikkhave, ekadhammo bhāvito bahulīkato cattāro satipaṭṭhāne paripūreti, cattāro satipaṭṭhānā bhāvitā bahulīkatā satta bojjhaṅge paripūrenti, satta bojjhaṅgā bhāvitā bahulīkatā vijjāvimuttiṃ paripūrentīti. ",
  "sn54:16.3.1": "Kathaṃ bhāvito ca, bhikkhave, ānāpānassatisamādhi kathaṃ bahulīkato cattāro satipaṭṭhāne paripūreti? ",
  "sn54:16.3.2": "Idha, bhikkhave, bhikkhu araññagato vā rukkhamūlagato vā suññāgāragato vā nisīdati pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. ",
  "sn54:16.3.3": "So satova assasati, satova passasati …pe… ",
  "sn54:16.3.4": "‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati. ",
  "sn54:16.4.1": "Yasmiṃ samaye, bhikkhave, bhikkhu dīghaṃ vā assasanto ‘dīghaṃ assasāmī’ti pajānāti, dīghaṃ vā passasanto ‘dīghaṃ passasāmī’ti pajānāti, rassaṃ vā assasanto ‘rassaṃ assasāmī’ti pajānāti …pe… ",
  "sn54:16.4.2": "sabbakāyappaṭisaṃvedī …pe… ",
  "sn54:16.4.3": "‘passambhayaṃ kāyasaṅkhāraṃ assasissāmī’ti sikkhati, ‘passambhayaṃ kāyasaṅkhāraṃ passasissāmī’ti sikkhati—",
  "sn54:16.4.4": "kāye kāyānupassī, bhikkhave, bhikkhu tasmiṃ samaye viharati ātāpī sampajāno satimā, vineyya loke abhijjhādomanassaṃ. ",
  "sn54:16.4.5": "Taṃ kissa hetu? ",
  "sn54:16.4.6": "Kāyaññatarāhaṃ, bhikkhave, etaṃ vadāmi, yadidaṃ—assāsapassāsaṃ. ",
  "sn54:16.4.7": "Tasmātiha, bhikkhave, kāye kāyānupassī bhikkhu tasmiṃ samaye viharati ātāpī sampajāno satimā, vineyya loke abhijjhādomanassaṃ. ",
  "sn54:16.5.1": "Yasmiṃ samaye, bhikkhave, bhikkhu pītippaṭisaṃvedī …pe… ",
  "sn54:16.5.2": "sukhappaṭisaṃvedī … ",
  "sn54:16.5.3": "cittasaṅkhārappaṭisaṃvedī … ",
  "sn54:16.5.4": "‘passambhayaṃ cittasaṅkhāraṃ assasissāmī’ti sikkhati, ‘passambhayaṃ cittasaṅkhāraṃ passasissāmī’ti sikkhati—",
  "sn54:16.5.5": "vedanāsu vedanānupassī, bhikkhave, bhikkhu tasmiṃ samaye viharati ātāpī sampajāno satimā, vineyya loke abhijjhādomanassaṃ. ",
  "sn54:16.5.6": "Taṃ kissa hetu? ",
  "sn54:16.5.7": "Vedanāññatarāhaṃ, bhikkhave, etaṃ vadāmi, yadidaṃ—assāsapassāsānaṃ sādhukaṃ manasikāraṃ. ",
  "sn54:16.5.8": "Tasmātiha, bhikkhave, vedanāsu vedanānupassī bhikkhu tasmiṃ samaye viharati ātāpī sampajāno satimā, vineyya loke abhijjhādomanassaṃ. (2) ",
  "sn54:16.6.1": "Yasmiṃ samaye, bhikkhave, bhikkhu cittappaṭisaṃvedī …pe… ",
  "sn54:16.6.2": "abhippamodayaṃ cittaṃ …pe… ",
  "sn54:16.6.3": "‘samādahaṃ cittaṃ assasissāmī’ti sikkhati, ‘samādahaṃ cittaṃ passasissāmī’ti sikkhati; ",
  "sn54:16.6.4": "‘vimocayaṃ cittaṃ assasissāmī’ti sikkhati, ‘vimocayaṃ cittaṃ passasissāmī’ti sikkhati—",
  "sn54:16.6.5": "citte cittānupassī, bhikkhave, bhikkhu tasmiṃ samaye viharati ātāpī sampajāno satimā, vineyya loke abhijjhādomanassaṃ. ",
  "sn54:16.6.6": "Taṃ kissa hetu? ",
  "sn54:16.6.7": "Nāhaṃ, bhikkhave, muṭṭhassatissa asampajānassa ānāpānassatisamādhibhāvanaṃ vadāmi. ",
  "sn54:16.6.8": "Tasmātiha, bhikkhave, citte cittānupassī bhikkhu tasmiṃ samaye viharati ātāpī sampajāno satimā, vineyya loke abhijjhādomanassaṃ. (3) ",
  "sn54:16.7.1": "Yasmiṃ samaye, bhikkhave, bhikkhu aniccānupassī …pe… ",
  "sn54:16.7.2": "virāgānupassī …pe… ",
  "sn54:16.7.3": "nirodhānupassī …pe… ",
  "sn54:16.7.4": "‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati—",
  "sn54:16.7.5": "dhammesu dhammānupassī, bhikkhave, bhikkhu tasmiṃ samaye viharati ātāpī sampajāno satimā, vineyya loke abhijjhādomanassaṃ. ",
  "sn54:16.7.6": "So yaṃ taṃ hoti abhijjhādomanassānaṃ pahānaṃ taṃ paññāya disvā sādhukaṃ ajjhupekkhitā hoti. ",
  "sn54:16.7.7": "Tasmātiha, bhikkhave, dhammesu dhammānupassī bhikkhu tasmiṃ samaye viharati ātāpī sampajāno satimā, vineyya loke abhijjhādomanassaṃ. (4) ",
  "sn54:16.8.1": "Evaṃ bhāvito kho, bhikkhave, ānāpānassatisamādhi evaṃ bahulīkato cattāro satipaṭṭhāne paripūreti. ",
  "sn54:16.9.1": "Kathaṃ bhāvitā ca, bhikkhave, cattāro satipaṭṭhānā kathaṃ bahulīkatā satta bojjhaṅge paripūrenti? ",
  "sn54:16.9.2": "Yasmiṃ samaye, bhikkhave, bhikkhu kāye kāyānupassī viharati—upaṭṭhitāssa tasmiṃ samaye bhikkhuno sati hoti asammuṭṭhā. ",
  "sn54:16.9.3": "Yasmiṃ samaye, bhikkhave, bhikkhuno upaṭṭhitā sati asammuṭṭhā—",
  "sn54:16.9.4": "satisambojjhaṅgo tasmiṃ samaye bhikkhuno āraddho hoti, satisambojjhaṅgaṃ tasmiṃ samaye bhikkhu bhāveti, satisambojjhaṅgo tasmiṃ samaye bhikkhuno bhāvanāpāripūriṃ gacchati. ",
  "sn54:16.10.1": "So tathāsato viharanto taṃ dhammaṃ paññāya pavicinati pavicarati parivīmaṃsamāpajjati. ",
  "sn54:16.10.2": "Yasmiṃ samaye, bhikkhave, bhikkhu tathāsato viharanto taṃ dhammaṃ paññāya pavicinati pavicarati parivīmaṃsamāpajjati—",
  "sn54:16.10.3": "dhammavicayasambojjhaṅgo tasmiṃ samaye bhikkhuno āraddho hoti, dhammavicayasambojjhaṅgaṃ tasmiṃ samaye bhikkhu bhāveti, dhammavicayasambojjhaṅgo tasmiṃ samaye bhikkhuno bhāvanāpāripūriṃ gacchati. (2) ",
  "sn54:16.11.1": "Tassa taṃ dhammaṃ paññāya pavicinato pavicarato parivīmaṃsamāpajjato āraddhaṃ hoti vīriyaṃ asallīnaṃ. ",
  "sn54:16.11.2": "Yasmiṃ samaye, bhikkhave, bhikkhuno taṃ dhammaṃ paññāya pavicinato pavicarato parivīmaṃsamāpajjato āraddhaṃ hoti vīriyaṃ asallīnaṃ—",
  "sn54:16.11.3": "vīriyasambojjhaṅgo tasmiṃ samaye bhikkhuno āraddho hoti, vīriyasambojjhaṅgaṃ tasmiṃ samaye bhikkhu bhāveti, vīriyasambojjhaṅgo tasmiṃ samaye bhikkhuno bhāvanāpāripūriṃ gacchati. (3) ",
  "sn54:16.12.1": "Āraddhavīriyassa uppajjati pīti nirāmisā. ",
  "sn54:16.12.2": "Yasmiṃ samaye, bhikkhave, bhikkhuno āraddhavīriyassa uppajjati pīti nirāmisā—",
  "sn54:16.12.3": "pītisambojjhaṅgo tasmiṃ samaye bhikkhuno āraddho hoti, pītisambojjhaṅgaṃ tasmiṃ samaye bhikkhu bhāveti, pītisambojjhaṅgo tasmiṃ samaye bhikkhuno bhāvanāpāripūriṃ gacchati. (4) ",
  "sn54:16.13.1": "Pītimanassa kāyopi passambhati, cittampi passambhati. ",
  "sn54:16.13.2": "Yasmiṃ samaye, bhikkhave, bhikkhuno pītimanassa kāyopi passambhati, cittampi passambhati—",
  "sn54:16.13.3": "passaddhisambojjhaṅgo tasmiṃ samaye bhikkhuno āraddho hoti, passaddhisambojjhaṅgaṃ tasmiṃ samaye bhikkhu bhāveti, passaddhisambojjhaṅgo tasmiṃ samaye bhikkhuno bhāvanāpāripūriṃ gacchati. (5) ",
  "sn54:16.14.1": "Passaddhakāyassa sukhino cittaṃ samādhiyati. ",
  "sn54:16.14.2": "Yasmiṃ samaye, bhikkhave, bhikkhuno passaddhakāyassa sukhino cittaṃ samādhiyati—",
  "sn54:16.14.3": "samādhisambojjhaṅgo tasmiṃ samaye bhikkhuno āraddho hoti, samādhisambojjhaṅgaṃ tasmiṃ samaye bhikkhu bhāveti, samādhisambojjhaṅgo tasmiṃ samaye bhikkhuno bhāvanāpāripūriṃ gacchati. (6) ",
  "sn54:16.15.1": "So tathāsamāhitaṃ cittaṃ sādhukaṃ ajjhupekkhitā hoti. ",
  "sn54:16.15.2": "Yasmiṃ samaye, bhikkhave, bhikkhu tathāsamāhitaṃ cittaṃ sādhukaṃ ajjhupekkhitā hoti—",
  "sn54:16.15.3": "upekkhāsambojjhaṅgo tasmiṃ samaye bhikkhuno āraddho hoti, upekkhāsambojjhaṅgaṃ tasmiṃ samaye bhikkhu bhāveti, upekkhāsambojjhaṅgo tasmiṃ samaye bhikkhuno bhāvanāpāripūriṃ gacchati. (7) ",
  "sn54:16.16.1": "Yasmiṃ samaye, bhikkhave, bhikkhu vedanāsu …pe… ",
  "sn54:16.16.2": "citte …pe… ",
  "sn54:16.16.3": "dhammesu dhammānupassī viharati—upaṭṭhitāssa tasmiṃ samaye bhikkhuno sati hoti asammuṭṭhā. ",
  "sn54:16.16.4": "Yasmiṃ samaye, bhikkhave, bhikkhuno upaṭṭhitā sati hoti asammuṭṭhā—",
  "sn54:16.16.5": "satisambojjhaṅgo tasmiṃ samaye bhikkhuno āraddho hoti, satisambojjhaṅgaṃ tasmiṃ samaye bhikkhu bhāveti—satisambojjhaṅgo tasmiṃ samaye bhikkhuno bhāvanāpāripūriṃ gacchati …pe…. ",
  "sn54:16.17.1": "So tathāsamāhitaṃ cittaṃ sādhukaṃ ajjhupekkhitā hoti. ",
  "sn54:16.17.2": "Yasmiṃ samaye, bhikkhave, bhikkhu tathāsamāhitaṃ cittaṃ sādhukaṃ ajjhupekkhitā hoti—",
  "sn54:16.17.3": "upekkhāsambojjhaṅgo tasmiṃ samaye bhikkhuno āraddho hoti, upekkhāsambojjhaṅgaṃ tasmiṃ samaye bhikkhu bhāveti, upekkhāsambojjhaṅgo tasmiṃ samaye bhikkhuno bhāvanāpāripūriṃ gacchati. ",
  "sn54:16.17.4": "Evaṃ bhāvitā kho, bhikkhave, cattāro satipaṭṭhānā evaṃ bahulīkatā satta bojjhaṅge paripūrenti. ",
  "sn54:16.18.1": "Kathaṃ bhāvitā ca, bhikkhave, satta bojjhaṅgā kathaṃ bahulīkatā vijjāvimuttiṃ paripūrenti? ",
  "sn54:16.18.2": "Idha, bhikkhave, bhikkhu satisambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ; dhammavicayasambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ …pe… upekkhāsambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. ",
  "sn54:16.18.3": "Evaṃ bhāvitā kho, bhikkhave, satta bojjhaṅgā evaṃ bahulīkatā vijjāvimuttiṃ paripūrentī”ti. ",
  "sn54:16.18.4": "Chaṭṭhaṃ. ",
  "sn54:17.0.1": "Saṃyutta Nikāya 54 ",
  "sn54:17.0.2": "2. Dutiyavagga ",
  "sn54:17.0.3": "17. Saṃyojanappahānasutta ",
  "sn54:17.1.1": "“Ānāpānassatisamādhi, bhikkhave, bhāvito bahulīkato saṃyojanappahānāya saṃvattati …pe…. ",
  "sn54:17.1.2": "Sattamaṃ. ",
  "sn54:18.0.1": "Saṃyutta Nikāya 54 ",
  "sn54:18.0.2": "2. Dutiyavagga ",
  "sn54:18.0.3": "18. Anusayasamugghātasutta ",
  "sn54:18.1.1": "“… Anusayasamugghātāya saṃvattati …. ",
  "sn54:18.1.2": "Aṭṭhamaṃ. ",
  "sn54:19.0.1": "Saṃyutta Nikāya 54 ",
  "sn54:19.0.2": "2. Dutiyavagga ",
  "sn54:19.0.3": "19. Addhānapariññāsutta ",
  "sn54:19.1.1": "“… Addhānapariññāya saṃvattati …. ",
  "sn54:19.1.2": "Navamaṃ. ",
  "sn54:20.0.1": "Saṃyutta Nikāya 54 ",
  "sn54:20.0.2": "2. Dutiyavagga ",
  "sn54:20.0.3": "20. Āsavakkhayasutta ",
  "sn54:20.1.1": "“… Āsavānaṃ khayāya saṃvattati. ",
  "sn54:20.1.2": "Kathaṃ bhāvito ca, bhikkhave, ānāpānassatisamādhi kathaṃ bahulīkato saṃyojanappahānāya saṃvattati … ",
  "sn54:20.1.3": "anusayasamugghātāya saṃvattati … ",
  "sn54:20.1.4": "addhānapariññāya saṃvattati … ",
  "sn54:20.1.5": "āsavānaṃ khayāya saṃvattati? ",
  "sn54:20.1.6": "Idha, bhikkhave, bhikkhu araññagato vā rukkhamūlagato vā …pe… ",
  "sn54:20.1.7": "paṭinissaggānupassī assasissāmīti sikkhati, paṭinissaggānupassī passasissāmīti sikkhati. ",
  "sn54:20.1.8": "Evaṃ bhāvito kho, bhikkhave, ānāpānassatisamādhi evaṃ bahulīkato saṃyojanappahānāya saṃvattati …pe… ",
  "sn54:20.1.9": "anusayasamugghātāya saṃvattati …pe… ",
  "sn54:20.1.10": "addhānapariññāya saṃvattati …pe… ",
  "sn54:20.1.11": "āsavānaṃ khayāya saṃvattatī”ti. ",
  "sn54:20.1.12": "Dasamaṃ. ",
  "sn54:20.1.13": "Dutiyo vaggo. ",
  "sn54:20.2.1": "Icchānaṅgalaṃ kaṅkheyyaṃ, ",
  "sn54:20.2.2": "ānandā apare duve; ",
  "sn54:20.2.3": "Bhikkhū saṃyojanānusayā, ",
  "sn54:20.2.4": "addhānaṃ āsavakkhayanti. ",
  "sn54:20.2.5": "Ānāpānasaṃyuttaṃ dasamaṃ. "
}