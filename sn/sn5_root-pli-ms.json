{
  "sn5:1.0.1": "Saṃyutta Nikāya 5 ",
  "sn5:1.0.2": "1. Bhikkhunīvagga ",
  "sn5:1.0.3": "1. Āḷavikāsutta ",
  "sn5:1.1.1": "Evaṃ me sutaṃ—",
  "sn5:1.1.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "sn5:1.1.3": "Atha kho āḷavikā bhikkhunī pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. ",
  "sn5:1.1.4": "Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena andhavanaṃ tenupasaṅkami vivekatthinī. ",
  "sn5:1.1.5": "Atha kho māro pāpimā āḷavikāya bhikkhuniyā bhayaṃ chambhitattaṃ lomahaṃsaṃ uppādetukāmo vivekamhā cāvetukāmo yena āḷavikā bhikkhunī tenupasaṅkami; upasaṅkamitvā āḷavikaṃ bhikkhuniṃ gāthāya ajjhabhāsi: ",
  "sn5:1.2.1": "“Natthi nissaraṇaṃ loke, ",
  "sn5:1.2.2": "kiṃ vivekena kāhasi; ",
  "sn5:1.2.3": "Bhuñjassu kāmaratiyo, ",
  "sn5:1.2.4": "māhu pacchānutāpinī”ti. ",
  "sn5:1.3.1": "Atha kho āḷavikāya bhikkhuniyā etadahosi: ",
  "sn5:1.3.2": "“ko nu khvāyaṃ manusso vā amanusso vā gāthaṃ bhāsatī”ti? ",
  "sn5:1.3.3": "Atha kho āḷavikāya bhikkhuniyā etadahosi: ",
  "sn5:1.3.4": "“māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo vivekamhā cāvetukāmo gāthaṃ bhāsatī”ti. ",
  "sn5:1.3.5": "Atha kho āḷavikā bhikkhunī “māro ayaṃ pāpimā” iti viditvā māraṃ pāpimantaṃ gāthāhi paccabhāsi: ",
  "sn5:1.4.1": "“Atthi nissaraṇaṃ loke, ",
  "sn5:1.4.2": "paññāya me suphussitaṃ; ",
  "sn5:1.4.3": "Pamattabandhu pāpima, ",
  "sn5:1.4.4": "na tvaṃ jānāsi taṃ padaṃ. ",
  "sn5:1.5.1": "Sattisūlūpamā kāmā, ",
  "sn5:1.5.2": "khandhāsaṃ adhikuṭṭanā; ",
  "sn5:1.5.3": "Yaṃ tvaṃ kāmaratiṃ brūsi, ",
  "sn5:1.5.4": "arati mayha sā ahū”ti. ",
  "sn5:1.6.1": "Atha kho māro pāpimā “jānāti maṃ āḷavikā bhikkhunī”ti dukkhī dummano tatthevantaradhāyīti. ",
  "sn5:2.0.1": "Saṃyutta Nikāya 5 ",
  "sn5:2.0.2": "1. Bhikkhunīvagga ",
  "sn5:2.0.3": "2. Somāsutta ",
  "sn5:2.1.1": "Sāvatthinidānaṃ. ",
  "sn5:2.1.2": "Atha kho somā bhikkhunī pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. ",
  "sn5:2.1.3": "Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena andhavanaṃ tenupasaṅkami divāvihārāya. ",
  "sn5:2.1.4": "Andhavanaṃ ajjhogāhetvā aññatarasmiṃ rukkhamūle divāvihāraṃ nisīdi. ",
  "sn5:2.1.5": "Atha kho māro pāpimā somāya bhikkhuniyā bhayaṃ chambhitattaṃ lomahaṃsaṃ uppādetukāmo samādhimhā cāvetukāmo yena somā bhikkhunī tenupasaṅkami; upasaṅkamitvā somaṃ bhikkhuniṃ gāthāya ajjhabhāsi: ",
  "sn5:2.2.1": "“Yaṃ taṃ isīhi pattabbaṃ, ",
  "sn5:2.2.2": "ṭhānaṃ durabhisambhavaṃ; ",
  "sn5:2.2.3": "Na taṃ dvaṅgulapaññāya, ",
  "sn5:2.2.4": "sakkā pappotumitthiyā”ti. ",
  "sn5:2.3.1": "Atha kho somāya bhikkhuniyā etadahosi: ",
  "sn5:2.3.2": "“ko nu khvāyaṃ manusso vā amanusso vā gāthaṃ bhāsatī”ti? ",
  "sn5:2.3.3": "Atha kho somāya bhikkhuniyā etadahosi: ",
  "sn5:2.3.4": "“māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī”ti. ",
  "sn5:2.3.5": "Atha kho somā bhikkhunī “māro ayaṃ pāpimā” iti viditvā māraṃ pāpimantaṃ gāthāhi paccabhāsi: ",
  "sn5:2.4.1": "“Itthibhāvo kiṃ kayirā, ",
  "sn5:2.4.2": "cittamhi susamāhite; ",
  "sn5:2.4.3": "Ñāṇamhi vattamānamhi, ",
  "sn5:2.4.4": "sammā dhammaṃ vipassato. ",
  "sn5:2.5.1": "Yassa nūna siyā evaṃ, ",
  "sn5:2.5.2": "Itthāhaṃ purisoti vā; ",
  "sn5:2.5.3": "Kiñci vā pana aññasmi, ",
  "sn5:2.5.4": "Taṃ māro vattumarahatī”ti. ",
  "sn5:2.6.1": "Atha kho māro pāpimā “jānāti maṃ somā bhikkhunī”ti dukkhī dummano tatthevantaradhāyīti. ",
  "sn5:3.0.1": "Saṃyutta Nikāya 5 ",
  "sn5:3.0.2": "1. Bhikkhunīvagga ",
  "sn5:3.0.3": "3. Kisāgotamīsutta ",
  "sn5:3.1.1": "Sāvatthinidānaṃ. ",
  "sn5:3.1.2": "Atha kho kisāgotamī bhikkhunī pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. ",
  "sn5:3.1.3": "Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena andhavanaṃ tenupasaṅkami, upasaṅkamitvā divāvihārāya. ",
  "sn5:3.1.4": "Andhavanaṃ ajjhogāhetvā aññatarasmiṃ rukkhamūle divāvihāraṃ nisīdi. ",
  "sn5:3.1.5": "Atha kho māro pāpimā kisāgotamiyā bhikkhuniyā bhayaṃ chambhitattaṃ lomahaṃsaṃ uppādetukāmo samādhimhā cāvetukāmo yena kisāgotamī bhikkhunī tenupasaṅkami; upasaṅkamitvā kisāgotamiṃ bhikkhuniṃ gāthāya ajjhabhāsi: ",
  "sn5:3.2.1": "“Kiṃ nu tvaṃ mataputtāva, ",
  "sn5:3.2.2": "ekamāsi rudammukhī; ",
  "sn5:3.2.3": "Vanamajjhagatā ekā, ",
  "sn5:3.2.4": "purisaṃ nu gavesasī”ti. ",
  "sn5:3.3.1": "Atha kho kisāgotamiyā bhikkhuniyā etadahosi: ",
  "sn5:3.3.2": "“ko nu khvāyaṃ manusso vā amanusso vā gāthaṃ bhāsatī”ti? ",
  "sn5:3.3.3": "Atha kho kisāgotamiyā bhikkhuniyā etadahosi: ",
  "sn5:3.3.4": "“māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī”ti. ",
  "sn5:3.4.1": "Atha kho kisāgotamī bhikkhunī “māro ayaṃ pāpimā” iti viditvā māraṃ pāpimantaṃ gāthāhi paccabhāsi: ",
  "sn5:3.5.1": "“Accantaṃ mataputtāmhi, ",
  "sn5:3.5.2": "purisā etadantikā; ",
  "sn5:3.5.3": "Na socāmi na rodāmi, ",
  "sn5:3.5.4": "na taṃ bhāyāmi āvuso. ",
  "sn5:3.6.1": "Sabbattha vihatā nandī, ",
  "sn5:3.6.2": "tamokkhandho padālito; ",
  "sn5:3.6.3": "Jetvāna maccuno senaṃ, ",
  "sn5:3.6.4": "viharāmi anāsavā”ti. ",
  "sn5:3.7.1": "Atha kho māro pāpimā “jānāti maṃ kisāgotamī bhikkhunī”ti dukkhī dummano tatthevantaradhāyīti. ",
  "sn5:4.0.1": "Saṃyutta Nikāya 5 ",
  "sn5:4.0.2": "1. Bhikkhunīvagga ",
  "sn5:4.0.3": "4. Vijayāsutta ",
  "sn5:4.1.1": "Sāvatthinidānaṃ. ",
  "sn5:4.1.2": "Atha kho vijayā bhikkhunī pubbaṇhasamayaṃ nivāsetvā …pe… ",
  "sn5:4.1.3": "aññatarasmiṃ rukkhamūle divāvihāraṃ nisīdi. ",
  "sn5:4.1.4": "Atha kho māro pāpimā vijayāya bhikkhuniyā bhayaṃ chambhitattaṃ lomahaṃsaṃ uppādetukāmo samādhimhā cāvetukāmo yena vijayā bhikkhunī tenupasaṅkami; upasaṅkamitvā vijayaṃ bhikkhuniṃ gāthāya ajjhabhāsi: ",
  "sn5:4.2.1": "“Daharā tvaṃ rūpavatī, ",
  "sn5:4.2.2": "ahañca daharo susu; ",
  "sn5:4.2.3": "Pañcaṅgikena turiyena, ",
  "sn5:4.2.4": "ehayyebhiramāmase”ti. ",
  "sn5:4.3.1": "Atha kho vijayāya bhikkhuniyā etadahosi: ",
  "sn5:4.3.2": "“ko nu khvāyaṃ manusso vā amanusso vā gāthaṃ bhāsatī”ti? ",
  "sn5:4.3.3": "Atha kho vijayāya bhikkhuniyā etadahosi: ",
  "sn5:4.3.4": "“māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī”ti. ",
  "sn5:4.3.5": "Atha kho vijayā bhikkhunī “māro ayaṃ pāpimā” iti viditvā māraṃ pāpimantaṃ gāthāhi paccabhāsi: ",
  "sn5:4.4.1": "“Rūpā saddā rasā gandhā, ",
  "sn5:4.4.2": "phoṭṭhabbā ca manoramā; ",
  "sn5:4.4.3": "Niyyātayāmi tuyheva, ",
  "sn5:4.4.4": "māra nāhaṃ tenatthikā. ",
  "sn5:4.5.1": "Iminā pūtikāyena, ",
  "sn5:4.5.2": "bhindanena pabhaṅgunā; ",
  "sn5:4.5.3": "Aṭṭīyāmi harāyāmi, ",
  "sn5:4.5.4": "kāmataṇhā samūhatā. ",
  "sn5:4.6.1": "Ye ca rūpūpagā sattā, ",
  "sn5:4.6.2": "ye ca arūpaṭṭhāyino; ",
  "sn5:4.6.3": "Yā ca santā samāpatti, ",
  "sn5:4.6.4": "sabbattha vihato tamo”ti. ",
  "sn5:4.7.1": "Atha kho māro pāpimā “jānāti maṃ vijayā bhikkhunī”ti dukkhī dummano tatthevantaradhāyīti. ",
  "sn5:5.0.1": "Saṃyutta Nikāya 5 ",
  "sn5:5.0.2": "1. Bhikkhunīvagga ",
  "sn5:5.0.3": "5. Uppalavaṇṇāsutta ",
  "sn5:5.1.1": "Sāvatthinidānaṃ. ",
  "sn5:5.1.2": "Atha kho uppalavaṇṇā bhikkhunī pubbaṇhasamayaṃ nivāsetvā …pe… ",
  "sn5:5.1.3": "aññatarasmiṃ supupphitasālarukkhamūle aṭṭhāsi. ",
  "sn5:5.1.4": "Atha kho māro pāpimā uppalavaṇṇāya bhikkhuniyā bhayaṃ chambhitattaṃ lomahaṃsaṃ uppādetukāmo samādhimhā cāvetukāmo yena uppalavaṇṇā bhikkhunī tenupasaṅkami; upasaṅkamitvā uppalavaṇṇaṃ bhikkhuniṃ gāthāya ajjhabhāsi: ",
  "sn5:5.2.1": "“Supupphitaggaṃ upagamma bhikkhuni, ",
  "sn5:5.2.2": "Ekā tuvaṃ tiṭṭhasi sālamūle; ",
  "sn5:5.2.3": "Na catthi te dutiyā vaṇṇadhātu, ",
  "sn5:5.2.4": "Bāle na tvaṃ bhāyasi dhuttakānan”ti. ",
  "sn5:5.3.1": "Atha kho uppalavaṇṇāya bhikkhuniyā etadahosi: ",
  "sn5:5.3.2": "“ko nu khvāyaṃ manusso vā amanusso vā gāthaṃ bhāsatī”ti? ",
  "sn5:5.3.3": "Atha kho uppalavaṇṇāya bhikkhuniyā etadahosi: ",
  "sn5:5.3.4": "“māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī”ti. ",
  "sn5:5.3.5": "Atha kho uppalavaṇṇā bhikkhunī “māro ayaṃ pāpimā” iti viditvā māraṃ pāpimantaṃ gāthāhi paccabhāsi: ",
  "sn5:5.4.1": "“Sataṃ sahassānipi dhuttakānaṃ, ",
  "sn5:5.4.2": "Idhāgatā tādisakā bhaveyyuṃ; ",
  "sn5:5.4.3": "Lomaṃ na iñjāmi na santasāmi, ",
  "sn5:5.4.4": "Na māra bhāyāmi tamekikāpi. ",
  "sn5:5.5.1": "Esā antaradhāyāmi, ",
  "sn5:5.5.2": "kucchiṃ vā pavisāmi te; ",
  "sn5:5.5.3": "Pakhumantarikāyampi, ",
  "sn5:5.5.4": "tiṭṭhantiṃ maṃ na dakkhasi. ",
  "sn5:5.6.1": "Cittasmiṃ vasībhūtāmhi, ",
  "sn5:5.6.2": "iddhipādā subhāvitā; ",
  "sn5:5.6.3": "Sabbabandhanamuttāmhi, ",
  "sn5:5.6.4": "na taṃ bhāyāmi āvuso”ti. ",
  "sn5:5.7.1": "Atha kho māro pāpimā “jānāti maṃ uppalavaṇṇā bhikkhunī”ti dukkhī dummano tatthevantaradhāyīti. ",
  "sn5:6.0.1": "Saṃyutta Nikāya 5 ",
  "sn5:6.0.2": "1. Bhikkhunīvagga ",
  "sn5:6.0.3": "6. Cālāsutta ",
  "sn5:6.1.1": "Sāvatthinidānaṃ. ",
  "sn5:6.1.2": "Atha kho cālā bhikkhunī pubbaṇhasamayaṃ nivāsetvā …pe… ",
  "sn5:6.1.3": "aññatarasmiṃ rukkhamūle divāvihāraṃ nisīdi. ",
  "sn5:6.1.4": "Atha kho māro pāpimā yena cālā bhikkhunī tenupasaṅkami; upasaṅkamitvā cālaṃ bhikkhuniṃ etadavoca: ",
  "sn5:6.1.5": "“kiṃ nu tvaṃ, bhikkhuni, na rocesī”ti? ",
  "sn5:6.1.6": "“Jātiṃ khvāhaṃ, āvuso, na rocemī”ti. ",
  "sn5:6.2.1": "“Kiṃ nu jātiṃ na rocesi, ",
  "sn5:6.2.2": "jāto kāmāni bhuñjati; ",
  "sn5:6.2.3": "Ko nu taṃ idamādapayi, ",
  "sn5:6.2.4": "jātiṃ mā roca bhikkhunī”ti. ",
  "sn5:6.3.1": "“Jātassa maraṇaṃ hoti, ",
  "sn5:6.3.2": "jāto dukkhāni phussati; ",
  "sn5:6.3.3": "Bandhaṃ vadhaṃ pariklesaṃ, ",
  "sn5:6.3.4": "tasmā jātiṃ na rocaye. ",
  "sn5:6.4.1": "Buddho dhammamadesesi, ",
  "sn5:6.4.2": "jātiyā samatikkamaṃ; ",
  "sn5:6.4.3": "Sabbadukkhappahānāya, ",
  "sn5:6.4.4": "so maṃ sacce nivesayi. ",
  "sn5:6.5.1": "Ye ca rūpūpagā sattā, ",
  "sn5:6.5.2": "ye ca arūpaṭṭhāyino; ",
  "sn5:6.5.3": "Nirodhaṃ appajānantā, ",
  "sn5:6.5.4": "āgantāro punabbhavan”ti. ",
  "sn5:6.6.1": "Atha kho māro pāpimā “jānāti maṃ cālā bhikkhunī”ti dukkhī dummano tatthevantaradhāyīti. ",
  "sn5:7.0.1": "Saṃyutta Nikāya 5 ",
  "sn5:7.0.2": "1. Bhikkhunīvagga ",
  "sn5:7.0.3": "7. Upacālāsutta ",
  "sn5:7.1.1": "Sāvatthinidānaṃ. ",
  "sn5:7.1.2": "Atha kho upacālā bhikkhunī pubbaṇhasamayaṃ nivāsetvā …pe… ",
  "sn5:7.1.3": "aññatarasmiṃ rukkhamūle divāvihāraṃ nisīdi. ",
  "sn5:7.1.4": "Atha kho māro pāpimā yena upacālā bhikkhunī tenupasaṅkami; upasaṅkamitvā upacālaṃ bhikkhuniṃ etadavoca: ",
  "sn5:7.1.5": "“kattha nu tvaṃ, bhikkhuni, uppajjitukāmā”ti? ",
  "sn5:7.1.6": "“Na khvāhaṃ, āvuso, katthaci uppajjitukāmā”ti. ",
  "sn5:7.2.1": "“Tāvatiṃsā ca yāmā ca, ",
  "sn5:7.2.2": "tusitā cāpi devatā; ",
  "sn5:7.2.3": "Nimmānaratino devā, ",
  "sn5:7.2.4": "ye devā vasavattino; ",
  "sn5:7.2.5": "Tattha cittaṃ paṇidhehi, ",
  "sn5:7.2.6": "ratiṃ paccanubhossasī”ti. ",
  "sn5:7.3.1": "“Tāvatiṃsā ca yāmā ca, ",
  "sn5:7.3.2": "tusitā cāpi devatā; ",
  "sn5:7.3.3": "Nimmānaratino devā, ",
  "sn5:7.3.4": "ye devā vasavattino; ",
  "sn5:7.3.5": "Kāmabandhanabaddhā te, ",
  "sn5:7.3.6": "enti māravasaṃ puna. ",
  "sn5:7.4.1": "Sabbo ādīpito loko, ",
  "sn5:7.4.2": "sabbo loko padhūpito; ",
  "sn5:7.4.3": "Sabbo pajjālito loko, ",
  "sn5:7.4.4": "sabbo loko pakampito. ",
  "sn5:7.5.1": "Akampitaṃ apajjalitaṃ, ",
  "sn5:7.5.2": "aputhujjanasevitaṃ; ",
  "sn5:7.5.3": "Agati yattha mārassa, ",
  "sn5:7.5.4": "tattha me nirato mano”ti. ",
  "sn5:7.6.1": "Atha kho māro pāpimā “jānāti maṃ upacālā bhikkhunī”ti dukkhī dummano tatthevantaradhāyīti. ",
  "sn5:8.0.1": "Saṃyutta Nikāya 5 ",
  "sn5:8.0.2": "1. Bhikkhunīvagga ",
  "sn5:8.0.3": "8. Sīsupacālāsutta ",
  "sn5:8.1.1": "Sāvatthinidānaṃ. ",
  "sn5:8.1.2": "Atha kho sīsupacālā bhikkhunī pubbaṇhasamayaṃ nivāsetvā …pe… ",
  "sn5:8.1.3": "aññatarasmiṃ rukkhamūle divāvihāraṃ nisīdi. ",
  "sn5:8.1.4": "Atha kho māro pāpimā yena sīsupacālā bhikkhunī tenupasaṅkami; upasaṅkamitvā sīsupacālaṃ bhikkhuniṃ etadavoca: ",
  "sn5:8.1.5": "“kassa nu tvaṃ, bhikkhuni, pāsaṇḍaṃ rocesī”ti? ",
  "sn5:8.1.6": "“Na khvāhaṃ, āvuso, kassaci pāsaṇḍaṃ rocemī”ti. ",
  "sn5:8.2.1": "“Kaṃ nu uddissa muṇḍāsi, ",
  "sn5:8.2.2": "Samaṇī viya dissasi; ",
  "sn5:8.2.3": "Na ca rocesi pāsaṇḍaṃ, ",
  "sn5:8.2.4": "Kimiva carasi momūhā”ti. ",
  "sn5:8.3.1": "“Ito bahiddhā pāsaṇḍā, ",
  "sn5:8.3.2": "diṭṭhīsu pasīdanti te; ",
  "sn5:8.3.3": "Na tesaṃ dhammaṃ rocemi, ",
  "sn5:8.3.4": "te dhammassa akovidā. ",
  "sn5:8.4.1": "Atthi sakyakule jāto, ",
  "sn5:8.4.2": "buddho appaṭipuggalo; ",
  "sn5:8.4.3": "Sabbābhibhū māranudo, ",
  "sn5:8.4.4": "sabbatthamaparājito. ",
  "sn5:8.5.1": "Sabbattha mutto asito, ",
  "sn5:8.5.2": "sabbaṃ passati cakkhumā; ",
  "sn5:8.5.3": "Sabbakammakkhayaṃ patto, ",
  "sn5:8.5.4": "vimutto upadhisaṅkhaye; ",
  "sn5:8.5.5": "So mayhaṃ bhagavā satthā, ",
  "sn5:8.5.6": "tassa rocemi sāsanan”ti. ",
  "sn5:8.6.1": "Atha kho māro pāpimā “jānāti maṃ sīsupacālā bhikkhunī”ti dukkhī dummano tatthevantaradhāyīti. ",
  "sn5:9.0.1": "Saṃyutta Nikāya 5 ",
  "sn5:9.0.2": "1. Bhikkhunīvagga ",
  "sn5:9.0.3": "9. Selāsutta ",
  "sn5:9.1.1": "Sāvatthinidānaṃ. ",
  "sn5:9.1.2": "Atha kho selā bhikkhunī pubbaṇhasamayaṃ nivāsetvā …pe… ",
  "sn5:9.1.3": "aññatarasmiṃ rukkhamūle divāvihāraṃ nisīdi. ",
  "sn5:9.1.4": "Atha kho māro pāpimā selāya bhikkhuniyā bhayaṃ chambhitattaṃ lomahaṃsaṃ uppādetukāmo …pe… ",
  "sn5:9.1.5": "selaṃ bhikkhuniṃ gāthāya ajjhabhāsi: ",
  "sn5:9.2.1": "“Kenidaṃ pakataṃ bimbaṃ, ",
  "sn5:9.2.2": "kvanu bimbassa kārako; ",
  "sn5:9.2.3": "Kvanu bimbaṃ samuppannaṃ, ",
  "sn5:9.2.4": "kvanu bimbaṃ nirujjhatī”ti. ",
  "sn5:9.3.1": "Atha kho selāya bhikkhuniyā etadahosi: ",
  "sn5:9.3.2": "“ko nu khvāyaṃ manusso vā amanusso vā gāthaṃ bhāsatī”ti? ",
  "sn5:9.3.3": "Atha kho selāya bhikkhuniyā etadahosi: ",
  "sn5:9.3.4": "“māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī”ti. ",
  "sn5:9.3.5": "Atha kho selā bhikkhunī “māro ayaṃ pāpimā” iti viditvā māraṃ pāpimantaṃ gāthāhi paccabhāsi: ",
  "sn5:9.4.1": "“Nayidaṃ attakataṃ bimbaṃ, ",
  "sn5:9.4.2": "nayidaṃ parakataṃ aghaṃ; ",
  "sn5:9.4.3": "Hetuṃ paṭicca sambhūtaṃ, ",
  "sn5:9.4.4": "hetubhaṅgā nirujjhati. ",
  "sn5:9.5.1": "Yathā aññataraṃ bījaṃ, ",
  "sn5:9.5.2": "khette vuttaṃ virūhati; ",
  "sn5:9.5.3": "Pathavīrasañcāgamma, ",
  "sn5:9.5.4": "sinehañca tadūbhayaṃ. ",
  "sn5:9.6.1": "Evaṃ khandhā ca dhātuyo, ",
  "sn5:9.6.2": "cha ca āyatanā ime; ",
  "sn5:9.6.3": "Hetuṃ paṭicca sambhūtā, ",
  "sn5:9.6.4": "hetubhaṅgā nirujjhare”ti. ",
  "sn5:9.7.1": "Atha kho māro pāpimā “jānāti maṃ selā bhikkhunī”ti dukkhī dummano tatthevantaradhāyīti. ",
  "sn5:10.0.1": "Saṃyutta Nikāya 5 ",
  "sn5:10.0.2": "1. Bhikkhunīvagga ",
  "sn5:10.0.3": "10. Vajirāsutta ",
  "sn5:10.1.1": "Sāvatthinidānaṃ. ",
  "sn5:10.1.2": "Atha kho vajirā bhikkhunī pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. ",
  "sn5:10.1.3": "Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena andhavanaṃ tenupasaṅkami divāvihārāya. ",
  "sn5:10.1.4": "Andhavanaṃ ajjhogāhetvā aññatarasmiṃ rukkhamūle divāvihāraṃ nisīdi. ",
  "sn5:10.1.5": "Atha kho māro pāpimā vajirāya bhikkhuniyā bhayaṃ chambhitattaṃ lomahaṃsaṃ uppādetukāmo samādhimhā cāvetukāmo yena vajirā bhikkhunī tenupasaṅkami; upasaṅkamitvā vajiraṃ bhikkhuniṃ gāthāya ajjhabhāsi: ",
  "sn5:10.2.1": "“Kenāyaṃ pakato satto, ",
  "sn5:10.2.2": "kuvaṃ sattassa kārako; ",
  "sn5:10.2.3": "Kuvaṃ satto samuppanno, ",
  "sn5:10.2.4": "kuvaṃ satto nirujjhatī”ti. ",
  "sn5:10.3.1": "Atha kho vajirāya bhikkhuniyā etadahosi: ",
  "sn5:10.3.2": "“ko nu khvāyaṃ manusso vā amanusso vā gāthaṃ bhāsatī”ti? ",
  "sn5:10.3.3": "Atha kho vajirāya bhikkhuniyā etadahosi: ",
  "sn5:10.3.4": "“māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī”ti. ",
  "sn5:10.3.5": "Atha kho vajirā bhikkhunī “māro ayaṃ pāpimā” iti viditvā, māraṃ pāpimantaṃ gāthāhi paccabhāsi: ",
  "sn5:10.4.1": "“Kiṃ nu sattoti paccesi, ",
  "sn5:10.4.2": "māra diṭṭhigataṃ nu te; ",
  "sn5:10.4.3": "Suddhasaṅkhārapuñjoyaṃ, ",
  "sn5:10.4.4": "nayidha sattupalabbhati. ",
  "sn5:10.5.1": "Yathā hi aṅgasambhārā, ",
  "sn5:10.5.2": "hoti saddo ratho iti; ",
  "sn5:10.5.3": "Evaṃ khandhesu santesu, ",
  "sn5:10.5.4": "hoti sattoti sammuti. ",
  "sn5:10.6.1": "Dukkhameva hi sambhoti, ",
  "sn5:10.6.2": "dukkhaṃ tiṭṭhati veti ca; ",
  "sn5:10.6.3": "Nāññatra dukkhā sambhoti, ",
  "sn5:10.6.4": "nāññaṃ dukkhā nirujjhatī”ti. ",
  "sn5:10.7.1": "Atha kho māro pāpimā “jānāti maṃ vajirā bhikkhunī”ti dukkhī dummano tatthevantaradhāyīti. ",
  "sn5:10.7.2": "Bhikkhunīvaggo paṭhamo. ",
  "sn5:10.8.1": "Āḷavikā ca somā ca, ",
  "sn5:10.8.2": "Gotamī vijayā saha; ",
  "sn5:10.8.3": "Uppalavaṇṇā ca cālā, ",
  "sn5:10.8.4": "Upacālā sīsupacālā ca; ",
  "sn5:10.8.5": "Selā vajirāya te dasāti. ",
  "sn5:10.8.6": "Bhikkhunīsaṃyuttaṃ samattaṃ. "
}