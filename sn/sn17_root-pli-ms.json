{
  "sn17:1.0.1": "Saṃyutta Nikāya 17 ",
  "sn17:1.0.2": "1. Paṭhamavagga ",
  "sn17:1.0.3": "1. Dāruṇasutta ",
  "sn17:1.1.1": "Evaṃ me sutaṃ—",
  "sn17:1.1.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "sn17:1.1.3": "Tatra kho bhagavā bhikkhū āmantesi: ",
  "sn17:1.1.4": "“bhikkhavo”ti. ",
  "sn17:1.1.5": "“Bhadante”ti te bhikkhū bhagavato paccassosuṃ. ",
  "sn17:1.1.6": "Bhagavā etadavoca: ",
  "sn17:1.2.1": "“Dāruṇo, bhikkhave, lābhasakkārasiloko kaṭuko pharuso antarāyiko anuttarassa yogakkhemassa adhigamāya. ",
  "sn17:1.2.2": "Tasmātiha, bhikkhave, evaṃ sikkhitabbaṃ: ",
  "sn17:1.2.3": "‘uppannaṃ lābhasakkārasilokaṃ pajahissāma, na ca no uppanno lābhasakkārasiloko cittaṃ pariyādāya ṭhassatī’ti. ",
  "sn17:1.2.4": "Evañhi vo, bhikkhave, sikkhitabban”ti. ",
  "sn17:1.2.5": "Paṭhamaṃ. ",
  "sn17:2.0.1": "Saṃyutta Nikāya 17 ",
  "sn17:2.0.2": "1. Paṭhamavagga ",
  "sn17:2.0.3": "2. Baḷisasutta ",
  "sn17:2.1.1": "Sāvatthiyaṃ viharati. ",
  "sn17:2.1.2": "“Dāruṇo, bhikkhave, lābhasakkārasiloko kaṭuko pharuso antarāyiko anuttarassa yogakkhemassa adhigamāya. ",
  "sn17:2.1.3": "Seyyathāpi, bhikkhave, bāḷisiko āmisagataṃ baḷisaṃ gambhīre udakarahade pakkhipeyya. ",
  "sn17:2.1.4": "Tamenaṃ aññataro āmisacakkhu maccho gileyya. ",
  "sn17:2.1.5": "Evañhi so, bhikkhave, maccho gilabaḷiso bāḷisikassa anayaṃ āpanno byasanaṃ āpanno yathākāmakaraṇīyo bāḷisikassa. ",
  "sn17:2.2.1": "Bāḷisikoti kho, bhikkhave, mārassetaṃ pāpimato adhivacanaṃ. ",
  "sn17:2.2.2": "Baḷisanti kho, bhikkhave, lābhasakkārasilokassetaṃ adhivacanaṃ. ",
  "sn17:2.2.3": "Yo hi koci, bhikkhave, bhikkhu uppannaṃ lābhasakkārasilokaṃ assādeti nikāmeti, ayaṃ vuccati, bhikkhave, bhikkhu gilabaḷiso mārassa anayaṃ āpanno byasanaṃ āpanno yathākāmakaraṇīyo pāpimato. ",
  "sn17:2.2.4": "Evaṃ dāruṇo kho, bhikkhave, lābhasakkārasiloko kaṭuko pharuso antarāyiko anuttarassa yogakkhemassa adhigamāya. ",
  "sn17:2.2.5": "Tasmātiha, bhikkhave, evaṃ sikkhitabbaṃ: ",
  "sn17:2.2.6": "‘uppannaṃ lābhasakkārasilokaṃ pajahissāma, na ca no uppanno lābhasakkārasiloko cittaṃ pariyādāya ṭhassatī’ti. ",
  "sn17:2.2.7": "Evañhi vo, bhikkhave, sikkhitabban”ti. ",
  "sn17:2.2.8": "Dutiyaṃ. ",
  "sn17:3.0.1": "Saṃyutta Nikāya 17 ",
  "sn17:3.0.2": "1. Paṭhamavagga ",
  "sn17:3.0.3": "3. Kummasutta ",
  "sn17:3.1.1": "Sāvatthiyaṃ viharati. ",
  "sn17:3.1.2": "“Dāruṇo, bhikkhave, lābhasakkārasiloko …pe… adhigamāya. ",
  "sn17:3.1.3": "Bhūtapubbaṃ, bhikkhave, aññatarasmiṃ udakarahade mahākummakulaṃ ciranivāsi ahosi. ",
  "sn17:3.1.4": "Atha kho, bhikkhave, aññataro kummo aññataraṃ kummaṃ etadavoca: ",
  "sn17:3.1.5": "‘mā kho tvaṃ, tāta kumma, etaṃ padesaṃ agamāsī’ti. ",
  "sn17:3.1.6": "Agamāsi kho, bhikkhave, so kummo taṃ padesaṃ. ",
  "sn17:3.1.7": "Tamenaṃ luddo papatāya vijjhi. ",
  "sn17:3.1.8": "Atha kho, bhikkhave, so kummo yena so kummo tenupasaṅkami. ",
  "sn17:3.1.9": "Addasā kho, bhikkhave, so kummo taṃ kummaṃ dūratova āgacchantaṃ. ",
  "sn17:3.1.10": "Disvāna taṃ kummaṃ etadavoca: ",
  "sn17:3.1.11": "‘kacci tvaṃ, tāta kumma, na taṃ padesaṃ agamāsī’ti? ",
  "sn17:3.1.12": "‘Agamāsiṃ khvāhaṃ, tāta kumma, taṃ padesan’ti. ",
  "sn17:3.1.13": "‘Kacci panāsi, tāta kumma, akkhato anupahato’ti? ",
  "sn17:3.1.14": "‘Akkhato khomhi, tāta kumma, anupahato, atthi ca me idaṃ suttakaṃ piṭṭhito piṭṭhito anubandhan’ti. ",
  "sn17:3.1.15": "‘Tagghasi, tāta kumma, khato, taggha upahato. ",
  "sn17:3.1.16": "Etena hi te, tāta kumma, suttakena pitaro ca pitāmahā ca anayaṃ āpannā byasanaṃ āpannā. ",
  "sn17:3.1.17": "Gaccha dāni tvaṃ, tāta kumma, na dāni tvaṃ amhākan’ti. ",
  "sn17:3.2.1": "Luddoti kho, bhikkhave, mārassetaṃ pāpimato adhivacanaṃ. ",
  "sn17:3.2.2": "Papatāti kho, bhikkhave, lābhasakkārasilokassetaṃ adhivacanaṃ. ",
  "sn17:3.2.3": "Suttakanti kho, bhikkhave, nandīrāgassetaṃ adhivacanaṃ. ",
  "sn17:3.2.4": "Yo hi koci, bhikkhave, bhikkhu uppannaṃ lābhasakkārasilokaṃ assādeti nikāmeti—",
  "sn17:3.2.5": "ayaṃ vuccati, bhikkhave, bhikkhu giddho papatāya anayaṃ āpanno byasanaṃ āpanno yathākāmakaraṇīyo pāpimato. ",
  "sn17:3.2.6": "Evaṃ dāruṇo kho, bhikkhave, lābhasakkārasiloko …pe… ",
  "sn17:3.2.7": "evañhi vo, bhikkhave, sikkhitabban”ti. ",
  "sn17:3.2.8": "Tatiyaṃ. ",
  "sn17:4.0.1": "Saṃyutta Nikāya 17 ",
  "sn17:4.0.2": "1. Paṭhamavagga ",
  "sn17:4.0.3": "4. Dīghalomikasutta ",
  "sn17:4.1.1": "Sāvatthiyaṃ viharati. ",
  "sn17:4.1.2": "“Dāruṇo, bhikkhave, lābhasakkārasiloko …pe… adhigamāya. ",
  "sn17:4.1.3": "Seyyathāpi, bhikkhave, dīghalomikā eḷakā kaṇṭakagahanaṃ paviseyya. ",
  "sn17:4.1.4": "Sā tatra tatra sajjeyya, tatra tatra gayheyya, tatra tatra bajjheyya, tatra tatra anayabyasanaṃ āpajjeyya. ",
  "sn17:4.1.5": "Evameva kho, bhikkhave, idhekacco bhikkhu lābhasakkārasilokena abhibhūto pariyādiṇṇacitto pubbaṇhasamayaṃ nivāsetvā pattacīvaramādāya gāmaṃ vā nigamaṃ vā piṇḍāya pavisati. ",
  "sn17:4.1.6": "So tatra tatra sajjati, tatra tatra gayhati, tatra tatra bajjhati, tatra tatra anayabyasanaṃ āpajjati. ",
  "sn17:4.1.7": "Evaṃ dāruṇo kho, bhikkhave, lābhasakkārasiloko …pe… ",
  "sn17:4.1.8": "evañhi vo, bhikkhave, sikkhitabban”ti. ",
  "sn17:4.1.9": "Catutthaṃ. ",
  "sn17:5.0.1": "Saṃyutta Nikāya 17 ",
  "sn17:5.0.2": "1. Paṭhamavagga ",
  "sn17:5.0.3": "5. Mīḷhakasutta ",
  "sn17:5.1.1": "Sāvatthiyaṃ viharati. ",
  "sn17:5.1.2": "“Dāruṇo, bhikkhave, lābhasakkārasiloko …pe… adhigamāya. ",
  "sn17:5.1.3": "Seyyathāpi, bhikkhave, mīḷhakā gūthādī gūthapūrā puṇṇā gūthassa. Purato cassa mahāgūthapuñjo. ",
  "sn17:5.1.4": "Sā tena aññā mīḷhakā atimaññeyya: ",
  "sn17:5.1.5": "‘ahamhi gūthādī gūthapūrā puṇṇā gūthassa, purato ca myāyaṃ mahāgūthapuñjo’ti. ",
  "sn17:5.1.6": "Evameva kho, bhikkhave, idhekacco bhikkhu lābhasakkārasilokena abhibhūto pariyādiṇṇacitto pubbaṇhasamayaṃ nivāsetvā pattacīvaramādāya gāmaṃ vā nigamaṃ vā piṇḍāya pavisati. ",
  "sn17:5.1.7": "So tattha bhuttāvī ca hoti yāvadattho, nimantito ca svātanāya, piṇḍapāto cassa pūro. ",
  "sn17:5.1.8": "So ārāmaṃ gantvā bhikkhugaṇassa majjhe vikatthati: ",
  "sn17:5.1.9": "‘bhuttāvī camhi yāvadattho, nimantito camhi svātanāya, piṇḍapāto ca myāyaṃ pūro, lābhī camhi cīvarapiṇḍapātasenāsanagilānappaccayabhesajjaparikkhārānaṃ, ime panaññe bhikkhū appapuññā appesakkhā na lābhino cīvarapiṇḍapātasenāsanagilānappaccayabhesajjaparikkhārānan’ti. ",
  "sn17:5.1.10": "So tena lābhasakkārasilokena abhibhūto pariyādiṇṇacitto aññe pesale bhikkhū atimaññati. ",
  "sn17:5.1.11": "Tañhi tassa, bhikkhave, moghapurisassa hoti dīgharattaṃ ahitāya dukkhāya. ",
  "sn17:5.1.12": "Evaṃ dāruṇo kho, bhikkhave, lābhasakkārasiloko …pe… ",
  "sn17:5.1.13": "evañhi vo bhikkhave, sikkhitabban”ti. ",
  "sn17:5.1.14": "Pañcamaṃ. ",
  "sn17:6.0.1": "Saṃyutta Nikāya 17 ",
  "sn17:6.0.2": "1. Paṭhamavagga ",
  "sn17:6.0.3": "6. Asanisutta ",
  "sn17:6.1.1": "Sāvatthiyaṃ viharati. ",
  "sn17:6.1.2": "“Dāruṇo, bhikkhave, lābhasakkārasiloko …pe… adhigamāya. ",
  "sn17:6.1.3": "Kaṃ, bhikkhave, asanivicakkaṃ āgacchatu, sekhaṃ appattamānasaṃ lābhasakkārasiloko anupāpuṇātu. ",
  "sn17:6.2.1": "Asanivicakkanti kho, bhikkhave, lābhasakkārasilokassetaṃ adhivacanaṃ. ",
  "sn17:6.2.2": "Evaṃ dāruṇo kho, bhikkhave, lābhasakkārasiloko …pe… ",
  "sn17:6.2.3": "evañhi vo, bhikkhave, sikkhitabban”ti. ",
  "sn17:6.2.4": "Chaṭṭhaṃ. ",
  "sn17:7.0.1": "Saṃyutta Nikāya 17 ",
  "sn17:7.0.2": "1. Paṭhamavagga ",
  "sn17:7.0.3": "7. Diddhasutta ",
  "sn17:7.1.1": "Sāvatthiyaṃ viharati. ",
  "sn17:7.1.2": "“Dāruṇo, bhikkhave, lābhasakkārasiloko …pe… adhigamāya. ",
  "sn17:7.1.3": "Kaṃ, bhikkhave, diddhagatena visallena sallena vijjhatu, sekhaṃ appattamānasaṃ lābhasakkārasiloko anupāpuṇātu. ",
  "sn17:7.2.1": "Sallanti kho, bhikkhave, lābhasakkārasilokassetaṃ adhivacanaṃ. ",
  "sn17:7.2.2": "Evaṃ dāruṇo kho, bhikkhave, lābhasakkārasiloko …pe… ",
  "sn17:7.2.3": "evañhi vo, bhikkhave, sikkhitabban”ti. ",
  "sn17:7.2.4": "Sattamaṃ. ",
  "sn17:8.0.1": "Saṃyutta Nikāya 17 ",
  "sn17:8.0.2": "1. Paṭhamavagga ",
  "sn17:8.0.3": "8. Siṅgālasutta ",
  "sn17:8.1.1": "Sāvatthiyaṃ viharati. ",
  "sn17:8.1.2": "“Dāruṇo, bhikkhave, lābhasakkārasiloko …pe… adhigamāya. ",
  "sn17:8.1.3": "Assuttha no tumhe, bhikkhave, rattiyā paccūsasamayaṃ jarasiṅgālassa vassamānassā”ti? ",
  "sn17:8.1.4": "“Evaṃ, bhante”. ",
  "sn17:8.1.5": "“Eso kho, bhikkhave, jarasiṅgālo ukkaṇḍakena nāma rogajātena phuṭṭho neva bilagato ramati, na rukkhamūlagato ramati, na ajjhokāsagato ramati; ",
  "sn17:8.1.6": "yena yena gacchati, yattha yattha tiṭṭhati, yattha yattha nisīdati, yattha yattha nipajjati; tattha tattha anayabyasanaṃ āpajjati. ",
  "sn17:8.1.7": "Evameva kho, bhikkhave, idhekacco bhikkhu lābhasakkārasilokena abhibhūto pariyādiṇṇacitto neva suññāgāragato ramati, na rukkhamūlagato ramati, na ajjhokāsagato ramati; ",
  "sn17:8.1.8": "yena yena gacchati, yattha yattha tiṭṭhati, yattha yattha nisīdati, yattha yattha nipajjati; tattha tattha anayabyasanaṃ āpajjati. ",
  "sn17:8.1.9": "Evaṃ dāruṇo kho, bhikkhave, lābhasakkārasiloko …pe… ",
  "sn17:8.1.10": "evañhi vo, bhikkhave, sikkhitabban”ti. ",
  "sn17:8.1.11": "Aṭṭhamaṃ. ",
  "sn17:9.0.1": "Saṃyutta Nikāya 17 ",
  "sn17:9.0.2": "1. Paṭhamavagga ",
  "sn17:9.0.3": "9. Verambhasutta ",
  "sn17:9.1.1": "Sāvatthiyaṃ viharati. ",
  "sn17:9.1.2": "“Dāruṇo, bhikkhave, lābhasakkārasiloko …pe… adhigamāya. ",
  "sn17:9.1.3": "Upari, bhikkhave, ākāse verambhā nāma vātā vāyanti. ",
  "sn17:9.1.4": "Tattha yo pakkhī gacchati tamenaṃ verambhā vātā khipanti. ",
  "sn17:9.1.5": "Tassa verambhavātakkhittassa aññeneva pādā gacchanti, aññena pakkhā gacchanti, aññena sīsaṃ gacchati, aññena kāyo gacchati. ",
  "sn17:9.1.6": "Evameva kho, bhikkhave, idhekacco bhikkhu lābhasakkārasilokena abhibhūto pariyādiṇṇacitto pubbaṇhasamayaṃ nivāsetvā pattacīvaramādāya gāmaṃ vā nigamaṃ vā piṇḍāya pavisati arakkhiteneva kāyena arakkhitāya vācāya arakkhitena cittena, anupaṭṭhitāya satiyā, asaṃvutehi indriyehi. ",
  "sn17:9.1.7": "So tattha passati mātugāmaṃ dunnivatthaṃ vā duppārutaṃ vā. ",
  "sn17:9.1.8": "Tassa mātugāmaṃ disvā dunnivatthaṃ vā duppārutaṃ vā rāgo cittaṃ anuddhaṃseti. ",
  "sn17:9.1.9": "So rāgānuddhaṃsitena cittena sikkhaṃ paccakkhāya hīnāyāvattati. ",
  "sn17:9.1.10": "Tassa aññe cīvaraṃ haranti, aññe pattaṃ haranti, aññe nisīdanaṃ haranti, aññe sūcigharaṃ haranti, verambhavātakkhittasseva sakuṇassa. ",
  "sn17:9.1.11": "Evaṃ dāruṇo kho, bhikkhave, lābhasakkārasiloko …pe… ",
  "sn17:9.1.12": "evañhi vo, bhikkhave, sikkhitabban”ti. ",
  "sn17:9.1.13": "Navamaṃ. ",
  "sn17:10.0.1": "Saṃyutta Nikāya 17 ",
  "sn17:10.0.2": "1. Paṭhamavagga ",
  "sn17:10.0.3": "10. Sagāthakasutta ",
  "sn17:10.1.1": "Sāvatthiyaṃ viharati. ",
  "sn17:10.1.2": "“Dāruṇo, bhikkhave, lābhasakkārasiloko …pe… adhigamāya. ",
  "sn17:10.1.3": "Idhāhaṃ, bhikkhave, ekaccaṃ puggalaṃ passāmi sakkārena abhibhūtaṃ pariyādiṇṇacittaṃ, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannaṃ. ",
  "sn17:10.1.4": "Idha panāhaṃ, bhikkhave, ekaccaṃ puggalaṃ passāmi asakkārena abhibhūtaṃ pariyādiṇṇacittaṃ, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannaṃ. ",
  "sn17:10.1.5": "Idha panāhaṃ, bhikkhave, ekaccaṃ puggalaṃ passāmi sakkārena ca asakkārena ca tadubhayena abhibhūtaṃ pariyādiṇṇacittaṃ, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannaṃ. ",
  "sn17:10.1.6": "Evaṃ dāruṇo kho, bhikkhave, lābhasakkārasiloko …pe… ",
  "sn17:10.1.7": "evañhi vo, bhikkhave, sikkhitabban”ti. ",
  "sn17:10.2.1": "Idamavoca bhagavā. ",
  "sn17:10.2.2": "Idaṃ vatvāna sugato athāparaṃ etadavoca satthā: ",
  "sn17:10.3.1": "“Yassa sakkariyamānassa, ",
  "sn17:10.3.2": "asakkārena cūbhayaṃ; ",
  "sn17:10.3.3": "Samādhi na vikampati, ",
  "sn17:10.3.4": "appamāṇavihārino. ",
  "sn17:10.4.1": "Taṃ jhāyinaṃ sātatikaṃ, ",
  "sn17:10.4.2": "sukhumaṃ diṭṭhivipassakaṃ; ",
  "sn17:10.4.3": "Upādānakkhayārāmaṃ, ",
  "sn17:10.4.4": "āhu sappuriso itī”ti. ",
  "sn17:10.4.5": "Dasamaṃ. ",
  "sn17:10.4.6": "Paṭhamo vaggo. ",
  "sn17:10.5.1": "Dāruṇo baḷisaṃ kummaṃ, ",
  "sn17:10.5.2": "dīghalomi ca mīḷhakaṃ; ",
  "sn17:10.5.3": "Asani diddhaṃ siṅgālaṃ, ",
  "sn17:10.5.4": "verambhena sagāthakanti. ",
  "sn17:11.0.1": "Saṃyutta Nikāya 17 ",
  "sn17:11.0.2": "2. Dutiyavagga ",
  "sn17:11.0.3": "11. Suvaṇṇapātisutta ",
  "sn17:11.1.1": "Sāvatthiyaṃ viharati. ",
  "sn17:11.1.2": "“Dāruṇo, bhikkhave, lābhasakkārasiloko …pe… adhigamāya. ",
  "sn17:11.1.3": "Idhāhaṃ, bhikkhave, ekaccaṃ puggalaṃ evaṃ cetasā ceto paricca pajānāmi: ",
  "sn17:11.1.4": "‘na cāyamāyasmā suvaṇṇapātiyāpi rūpiyacuṇṇaparipūrāya hetu sampajānamusā bhāseyyā’ti. ",
  "sn17:11.1.5": "Tamenaṃ passāmi aparena samayena lābhasakkārasilokena abhibhūtaṃ pariyādiṇṇacittaṃ sampajānamusā bhāsantaṃ. ",
  "sn17:11.1.6": "Evaṃ dāruṇo kho, bhikkhave, lābhasakkārasiloko …pe… ",
  "sn17:11.1.7": "evañhi vo, bhikkhave, sikkhitabban”ti. ",
  "sn17:11.1.8": "Paṭhamaṃ. ",
  "sn17:12.0.1": "Saṃyutta Nikāya 17 ",
  "sn17:12.0.2": "2. Dutiyavagga ",
  "sn17:12.0.3": "12. Rūpiyapātisutta ",
  "sn17:12.1.1": "Sāvatthiyaṃ viharati. ",
  "sn17:12.1.2": "“Dāruṇo, bhikkhave, lābhasakkārasiloko …pe… ",
  "sn17:12.1.3": "idhāhaṃ, bhikkhave, ekaccaṃ puggalaṃ evaṃ cetasā ceto paricca pajānāmi: ",
  "sn17:12.1.4": "‘na cāyamāyasmā rūpiyapātiyāpi suvaṇṇacuṇṇaparipūrāya hetu sampajānamusā bhāseyyā’ti. ",
  "sn17:12.1.5": "Tamenaṃ passāmi aparena samayena lābhasakkārasilokena abhibhūtaṃ pariyādiṇṇacittaṃ sampajānamusā bhāsantaṃ. ",
  "sn17:12.1.6": "Evaṃ dāruṇo kho, bhikkhave, lābhasakkārasiloko …pe… ",
  "sn17:12.1.7": "evañhi vo, bhikkhave, sikkhitabban”ti. ",
  "sn17:12.1.8": "Dutiyaṃ. ",
  "sn17:13-20.0.1": "Saṃyutta Nikāya 17 ",
  "sn17:13-20.0.2": "2. Dutiyavagga ",
  "sn17:13-20.0.3": "13–20. Suvaṇṇanikkhasuttādiaṭṭhaka ",
  "sn17:13-20.1.1": "Sāvatthiyaṃ viharati. ",
  "sn17:13-20.1.2": "“Idhāhaṃ, bhikkhave, ekaccaṃ puggalaṃ evaṃ cetasā ceto paricca pajānāmi: ",
  "sn17:13-20.1.3": "‘na cāyamāyasmā suvaṇṇanikkhassāpi hetu …pe… ",
  "sn17:13-20.1.4": "suvaṇṇanikkhasatassāpi hetu … ",
  "sn17:13-20.1.5": "siṅgīnikkhassāpi hetu … ",
  "sn17:13-20.1.6": "siṅgīnikkhasatassāpi hetu … ",
  "sn17:13-20.1.7": "pathaviyāpi jātarūpaparipūrāya hetu … ",
  "sn17:13-20.1.8": "āmisakiñcikkhahetupi … ",
  "sn17:13-20.1.9": "jīvitahetupi … ",
  "sn17:13-20.1.10": "janapadakalyāṇiyāpi hetu sampajānamusā bhāseyyā’ti. ",
  "sn17:13-20.1.11": "Tamenaṃ passāmi aparena samayena lābhasakkārasilokena abhibhūtaṃ pariyādiṇṇacittaṃ sampajānamusā bhāsantaṃ. ",
  "sn17:13-20.1.12": "Evaṃ dāruṇo kho, bhikkhave, lābhasakkārasiloko …pe… ",
  "sn17:13-20.1.13": "evañhi vo, bhikkhave, sikkhitabban”ti. ",
  "sn17:13-20.1.14": "Dasamaṃ. ",
  "sn17:13-20.1.15": "Dutiyo vaggo. ",
  "sn17:13-20.2.1": "Dve pāti dve suvaṇṇā ca, ",
  "sn17:13-20.2.2": "Siṅgīhi apare duve; ",
  "sn17:13-20.2.3": "Pathavī kiñcikkhajīvitaṃ, ",
  "sn17:13-20.2.4": "Janapadakalyāṇiyā dasāti. ",
  "sn17:21.0.1": "Saṃyutta Nikāya 17 ",
  "sn17:21.0.2": "3. Tatiyavagga ",
  "sn17:21.0.3": "21. Mātugāmasutta ",
  "sn17:21.1.1": "Sāvatthiyaṃ viharati. ",
  "sn17:21.1.2": "“Dāruṇo, bhikkhave, lābhasakkārasiloko …pe… ",
  "sn17:21.1.3": "na tassa, bhikkhave, mātugāmo eko ekassa cittaṃ pariyādāya tiṭṭhati yassa lābhasakkārasiloko cittaṃ pariyādāya tiṭṭhati. ",
  "sn17:21.1.4": "Evaṃ dāruṇo kho, bhikkhave, lābhasakkārasiloko …pe… ",
  "sn17:21.1.5": "evañhi vo, bhikkhave, sikkhitabban”ti. ",
  "sn17:21.1.6": "Paṭhamaṃ. ",
  "sn17:22.0.1": "Saṃyutta Nikāya 17 ",
  "sn17:22.0.2": "3. Tatiyavagga ",
  "sn17:22.0.3": "22. Kalyāṇīsutta ",
  "sn17:22.1.1": "Sāvatthiyaṃ viharati. ",
  "sn17:22.1.2": "“Dāruṇo, bhikkhave, lābhasakkārasiloko …pe… ",
  "sn17:22.1.3": "na tassa, bhikkhave, janapadakalyāṇī ekā ekassa cittaṃ pariyādāya tiṭṭhati yassa lābhasakkārasiloko cittaṃ pariyādāya tiṭṭhati. ",
  "sn17:22.1.4": "Evaṃ dāruṇo kho, bhikkhave, lābhasakkārasiloko …pe… ",
  "sn17:22.1.5": "evañhi vo, bhikkhave, sikkhitabban”ti. ",
  "sn17:22.1.6": "Dutiyaṃ. ",
  "sn17:23.0.1": "Saṃyutta Nikāya 17 ",
  "sn17:23.0.2": "3. Tatiyavagga ",
  "sn17:23.0.3": "23. Ekaputtakasutta ",
  "sn17:23.1.1": "Sāvatthiyaṃ viharati. ",
  "sn17:23.1.2": "“Dāruṇo, bhikkhave, lābhasakkārasiloko …pe… ",
  "sn17:23.1.3": "saddhā, bhikkhave, upāsikā ekaputtakaṃ piyaṃ manāpaṃ evaṃ sammā āyācamānā āyāceyya: ",
  "sn17:23.1.4": "‘tādiso, tāta, bhavāhi yādiso citto ca gahapati hatthako ca āḷavako’ti. ",
  "sn17:23.1.5": "Esā, bhikkhave, tulā etaṃ pamāṇaṃ mama sāvakānaṃ upāsakānaṃ, yadidaṃ citto ca gahapati hatthako ca āḷavako. ",
  "sn17:23.1.6": "Sace kho tvaṃ, tāta, agārasmā anagāriyaṃ pabbajasi; ",
  "sn17:23.1.7": "tādiso, tāta, bhavāhi yādisā sāriputtamoggallānāti. ",
  "sn17:23.1.8": "Esā, bhikkhave, tulā etaṃ pamāṇaṃ mama sāvakānaṃ bhikkhūnaṃ, yadidaṃ sāriputtamoggalānā. ",
  "sn17:23.1.9": "Mā ca kho tvaṃ, tāta, sekhaṃ appattamānasaṃ lābhasakkārasiloko anupāpuṇātūti. ",
  "sn17:23.1.10": "Tañce, bhikkhave, bhikkhuṃ sekhaṃ appattamānasaṃ lābhasakkārasiloko anupāpuṇāti, so tassa hoti antarāyāya. ",
  "sn17:23.1.11": "Evaṃ dāruṇo kho, bhikkhave, lābhasakkārasiloko …pe… ",
  "sn17:23.1.12": "evañhi vo, bhikkhave, sikkhitabban”ti. ",
  "sn17:23.1.13": "Tatiyaṃ. ",
  "sn17:24.0.1": "Saṃyutta Nikāya 17 ",
  "sn17:24.0.2": "3. Tatiyavagga ",
  "sn17:24.0.3": "24. Ekadhītusutta ",
  "sn17:24.1.1": "Sāvatthiyaṃ viharati. ",
  "sn17:24.1.2": "“Dāruṇo, bhikkhave, lābhasakkārasiloko …pe… ",
  "sn17:24.1.3": "saddhā bhikkhave upāsikā ekaṃ dhītaraṃ piyaṃ manāpaṃ evaṃ sammā āyācamānā āyāceyya: ",
  "sn17:24.1.4": "‘tādisā, ayye, bhavāhi yādisā khujjuttarā ca upāsikā veḷukaṇḍakiyā ca nandamātā’ti. ",
  "sn17:24.1.5": "Esā, bhikkhave, tulā etaṃ pamāṇaṃ mama sāvikānaṃ upāsikānaṃ, yadidaṃ khujjuttarā ca upāsikā veḷukaṇḍakiyā ca nandamātā. ",
  "sn17:24.1.6": "Sace kho tvaṃ, ayye, agārasmā anagāriyaṃ pabbajasi; ",
  "sn17:24.1.7": "tādisā, ayye, bhavāhi yādisā khemā ca bhikkhunī uppalavaṇṇā cāti. ",
  "sn17:24.1.8": "Esā, bhikkhave, tulā etaṃ pamāṇaṃ mama sāvikānaṃ bhikkhunīnaṃ, yadidaṃ khemā ca bhikkhunī uppalavaṇṇā ca. ",
  "sn17:24.1.9": "Mā ca kho tvaṃ, ayye, sekhaṃ appattamānasaṃ lābhasakkārasiloko anupāpuṇātūti. ",
  "sn17:24.1.10": "Tañce, bhikkhave, bhikkhuniṃ sekhaṃ appattamānasaṃ lābhasakkārasiloko anupāpuṇāti, so tassā hoti antarāyāya. ",
  "sn17:24.1.11": "Evaṃ dāruṇo kho, bhikkhave, lābhasakkārasiloko …pe… ",
  "sn17:24.1.12": "evañhi vo, bhikkhave, sikkhitabban”ti. ",
  "sn17:24.1.13": "Catutthaṃ. ",
  "sn17:25.0.1": "Saṃyutta Nikāya 17 ",
  "sn17:25.0.2": "3. Tatiyavagga ",
  "sn17:25.0.3": "25. Samaṇabrāhmaṇasutta ",
  "sn17:25.1.1": "Sāvatthiyaṃ viharati. ",
  "sn17:25.1.2": "“Ye hi keci, bhikkhave, samaṇā vā brāhmaṇā vā lābhasakkārasilokassa assādañca ādīnavañca nissaraṇañca yathābhūtaṃ nappajānanti, ",
  "sn17:25.1.3": "na me te, bhikkhave, samaṇā vā brāhmaṇā vā samaṇesu vā samaṇasammatā brāhmaṇesu vā brāhmaṇasammatā, na ca pana te āyasmantā sāmaññatthaṃ vā brahmaññatthaṃ vā diṭṭheva dhamme sayaṃ abhiññā sacchikatvā upasampajja viharanti. ",
  "sn17:25.1.4": "Ye ca kho keci, bhikkhave, samaṇā vā brāhmaṇā vā lābhasakkārasilokassa assādañca ādīnavañca nissaraṇañca yathābhūtaṃ pajānanti, ",
  "sn17:25.1.5": "te ca kho me, bhikkhave, samaṇā vā brāhmaṇā vā samaṇesu ceva samaṇasammatā brāhmaṇesu ca brāhmaṇasammatā, te ca panāyasmanto sāmaññatthañca brahmaññatthañca diṭṭheva dhamme sayaṃ abhiññā sacchikatvā upasampajja viharantī”ti. ",
  "sn17:25.1.6": "Pañcamaṃ. ",
  "sn17:26.0.1": "Saṃyutta Nikāya 17 ",
  "sn17:26.0.2": "3. Tatiyavagga ",
  "sn17:26.0.3": "26. Dutiyasamaṇabrāhmaṇasutta ",
  "sn17:26.1.1": "Sāvatthiyaṃ viharati. ",
  "sn17:26.1.2": "“Ye hi keci, bhikkhave, samaṇā vā brāhmaṇā vā lābhasakkārasilokassa samudayañca atthaṅgamañca assādañca ādīnavañca nissaraṇañca yathābhūtaṃ nappajānanti …pe… ",
  "sn17:26.1.3": "pajānanti …pe… ",
  "sn17:26.1.4": "sayaṃ abhiññā sacchikatvā upasampajja viharantī”ti. ",
  "sn17:26.1.5": "Chaṭṭhaṃ. ",
  "sn17:27.0.1": "Saṃyutta Nikāya 17 ",
  "sn17:27.0.2": "3. Tatiyavagga ",
  "sn17:27.0.3": "27. Tatiyasamaṇabrāhmaṇasutta ",
  "sn17:27.1.1": "Sāvatthiyaṃ viharati. ",
  "sn17:27.1.2": "“Ye hi keci, bhikkhave, samaṇā vā brāhmaṇā vā lābhasakkārasilokaṃ yathābhūtaṃ nappajānanti, lābhasakkārasilokasamudayaṃ nappajānanti, lābhasakkārasilokanirodhaṃ nappajānanti, lābhasakkārasilokanirodhagāminiṃ paṭipadaṃ nappajānanti …pe… ",
  "sn17:27.1.3": "pajānanti …pe… ",
  "sn17:27.1.4": "sayaṃ abhiññā sacchikatvā upasampajja viharantī”ti. ",
  "sn17:27.1.5": "Sattamaṃ. ",
  "sn17:28.0.1": "Saṃyutta Nikāya 17 ",
  "sn17:28.0.2": "3. Tatiyavagga ",
  "sn17:28.0.3": "28. Chavisutta ",
  "sn17:28.1.1": "Sāvatthiyaṃ viharati. ",
  "sn17:28.1.2": "“Dāruṇo, bhikkhave, lābhasakkārasiloko. ",
  "sn17:28.1.3": "Lābhasakkārasiloko, bhikkhave, chaviṃ chindati, chaviṃ chetvā cammaṃ chindati, cammaṃ chetvā maṃsaṃ chindati, maṃsaṃ chetvā nhāruṃ chindati, nhāruṃ chetvā aṭṭhiṃ chindati, aṭṭhiṃ chetvā aṭṭhimiñjaṃ āhacca tiṭṭhati. ",
  "sn17:28.1.4": "Evaṃ dāruṇo kho, bhikkhave, lābhasakkārasiloko …pe… ",
  "sn17:28.1.5": "evañhi vo bhikkhave, sikkhitabban”ti. ",
  "sn17:28.1.6": "Aṭṭhamaṃ. ",
  "sn17:29.0.1": "Saṃyutta Nikāya 17 ",
  "sn17:29.0.2": "3. Tatiyavagga ",
  "sn17:29.0.3": "29. Rajjusutta ",
  "sn17:29.1.1": "Sāvatthiyaṃ viharati. ",
  "sn17:29.1.2": "“Dāruṇo, bhikkhave, lābhasakkārasiloko. ",
  "sn17:29.1.3": "Lābhasakkārasiloko, bhikkhave, chaviṃ chindati, chaviṃ chetvā cammaṃ chindati, cammaṃ chetvā maṃsaṃ chindati, maṃsaṃ chetvā nhāruṃ chindati, nhāruṃ chetvā aṭṭhiṃ chindati, aṭṭhiṃ chetvā aṭṭhimiñjaṃ āhacca tiṭṭhati. ",
  "sn17:29.2.1": "Seyyathāpi, bhikkhave, balavā puriso daḷhāya vāḷarajjuyā jaṅghaṃ veṭhetvā ghaṃseyya. ",
  "sn17:29.2.2": "Sā chaviṃ chindeyya, chaviṃ chetvā cammaṃ chindeyya, cammaṃ chetvā maṃsaṃ chindeyya, maṃsaṃ chetvā nhāruṃ chindeyya, nhāruṃ chetvā aṭṭhiṃ chindeyya, aṭṭhiṃ chetvā aṭṭhimiñjaṃ āhacca tiṭṭheyya. ",
  "sn17:29.2.3": "Evameva kho, bhikkhave, lābhasakkārasiloko chaviṃ chindati, chaviṃ chetvā cammaṃ chindati, cammaṃ chetvā maṃsaṃ chindati, maṃsaṃ chetvā nhāruṃ chindati, nhāruṃ chetvā aṭṭhiṃ chindati, aṭṭhiṃ chetvā aṭṭhimiñjaṃ āhacca tiṭṭhati. ",
  "sn17:29.2.4": "Evaṃ dāruṇo kho, bhikkhave, lābhasakkārasiloko …pe… ",
  "sn17:29.2.5": "evañhi vo, bhikkhave, sikkhitabban”ti. ",
  "sn17:29.2.6": "Navamaṃ. ",
  "sn17:30.0.1": "Saṃyutta Nikāya 17 ",
  "sn17:30.0.2": "3. Tatiyavagga ",
  "sn17:30.0.3": "30. Bhikkhusutta ",
  "sn17:30.1.1": "Sāvatthiyaṃ viharati. ",
  "sn17:30.1.2": "“Yopi so, bhikkhave, bhikkhu arahaṃ khīṇāsavo tassapāhaṃ lābhasakkārasiloko antarāyāya vadāmī”ti. ",
  "sn17:30.1.3": "Evaṃ vutte, āyasmā ānando bhagavantaṃ etadavoca: ",
  "sn17:30.1.4": "“kissa pana, bhante, khīṇāsavassa bhikkhuno lābhasakkārasiloko antarāyāyā”ti? ",
  "sn17:30.1.5": "“Yā hissa sā, ānanda, akuppā cetovimutti nāhaṃ tassā lābhasakkārasilokaṃ antarāyāya vadāmi. ",
  "sn17:30.1.6": "Ye ca khvassa, ānanda, appamattassa ātāpino pahitattassa viharato diṭṭhadhammasukhavihārā adhigatā tesāhamassa lābhasakkārasilokaṃ antarāyāya vadāmi. ",
  "sn17:30.1.7": "Evaṃ dāruṇo kho, ānanda, lābhasakkārasiloko kaṭuko pharuso antarāyiko anuttarassa yogakkhemassa adhigamāya. ",
  "sn17:30.1.8": "Tasmātihānanda, evaṃ sikkhitabbaṃ: ",
  "sn17:30.1.9": "‘uppannaṃ lābhasakkārasilokaṃ pajahissāma, na ca no uppanno lābhasakkārasiloko cittaṃ pariyādāya ṭhassatī’ti. ",
  "sn17:30.1.10": "Evañhi vo, ānanda, sikkhitabban”ti. ",
  "sn17:30.1.11": "Dasamaṃ. ",
  "sn17:30.1.12": "Tatiyo vaggo. ",
  "sn17:30.2.1": "Mātugāmo ca kalyāṇī, ",
  "sn17:30.2.2": "putto ca ekadhītu ca; ",
  "sn17:30.2.3": "Samaṇabrāhmaṇā tīṇi, ",
  "sn17:30.2.4": "chavi rajju ca bhikkhunāti. ",
  "sn17:31.0.1": "Saṃyutta Nikāya 17 ",
  "sn17:31.0.2": "4. Catutthavagga ",
  "sn17:31.0.3": "31. Bhindisutta ",
  "sn17:31.1.1": "Sāvatthiyaṃ viharati. ",
  "sn17:31.1.2": "“Dāruṇo, bhikkhave, lābhasakkārasiloko. ",
  "sn17:31.1.3": "Lābhasakkārasilokena abhibhūto pariyādiṇṇacitto, bhikkhave, devadatto saṃghaṃ bhindi. ",
  "sn17:31.1.4": "Evaṃ dāruṇo kho, bhikkhave, lābhasakkārasiloko …pe… ",
  "sn17:31.1.5": "sikkhitabban”ti. ",
  "sn17:31.1.6": "Paṭhamaṃ. ",
  "sn17:32.0.1": "Saṃyutta Nikāya 17 ",
  "sn17:32.0.2": "4. Catutthavagga ",
  "sn17:32.0.3": "32. Kusalamūlasutta ",
  "sn17:32.1.1": "Sāvatthiyaṃ viharati. ",
  "sn17:32.1.2": "“Dāruṇo, bhikkhave, lābhasakkārasiloko. ",
  "sn17:32.1.3": "Lābhasakkārasilokena abhibhūtassa pariyādiṇṇacittassa, bhikkhave, devadattassa kusalamūlaṃ samucchedamagamā. ",
  "sn17:32.1.4": "Evaṃ dāruṇo kho, bhikkhave, lābhasakkārasiloko …pe… ",
  "sn17:32.1.5": "sikkhitabban”ti. ",
  "sn17:32.1.6": "Dutiyaṃ. ",
  "sn17:33.0.1": "Saṃyutta Nikāya 17 ",
  "sn17:33.0.2": "4. Catutthavagga ",
  "sn17:33.0.3": "33. Kusaladhammasutta ",
  "sn17:33.1.1": "Sāvatthiyaṃ viharati. ",
  "sn17:33.1.2": "“Dāruṇo, bhikkhave, lābhasakkārasiloko. ",
  "sn17:33.1.3": "Lābhasakkārasilokena abhibhūtassa pariyādiṇṇacittassa, bhikkhave, devadattassa kusalo dhammo samucchedamagamā. ",
  "sn17:33.1.4": "Evaṃ dāruṇo kho, bhikkhave, lābhasakkārasiloko …pe… ",
  "sn17:33.1.5": "sikkhitabban”ti. ",
  "sn17:33.1.6": "Tatiyaṃ. ",
  "sn17:34.0.1": "Saṃyutta Nikāya 17 ",
  "sn17:34.0.2": "4. Catutthavagga ",
  "sn17:34.0.3": "34. Sukkadhammasutta ",
  "sn17:34.1.1": "Sāvatthiyaṃ viharati. ",
  "sn17:34.1.2": "“Dāruṇo, bhikkhave, lābhasakkārasiloko. ",
  "sn17:34.1.3": "Lābhasakkārasilokena abhibhūtassa pariyādiṇṇacittassa, bhikkhave, devadattassa sukko dhammo samucchedamagamā. ",
  "sn17:34.1.4": "Evaṃ dāruṇo kho, bhikkhave, lābhasakkārasiloko …pe… ",
  "sn17:34.1.5": "sikkhitabban”ti. ",
  "sn17:34.1.6": "Catutthaṃ. ",
  "sn17:35.0.1": "Saṃyutta Nikāya 17 ",
  "sn17:35.0.2": "4. Catutthavagga ",
  "sn17:35.0.3": "35. Acirapakkantasutta ",
  "sn17:35.1.1": "Ekaṃ samayaṃ bhagavā rājagahe viharati gijjhakūṭe pabbate acirapakkante devadatte. ",
  "sn17:35.1.2": "Tatra kho bhagavā devadattaṃ ārabbha bhikkhū āmantesi: ",
  "sn17:35.1.3": "“attavadhāya, bhikkhave, devadattassa lābhasakkārasiloko udapādi, parābhavāya devadattassa lābhasakkārasiloko udapādi. ",
  "sn17:35.2.1": "Seyyathāpi, bhikkhave, kadalī attavadhāya phalaṃ deti, parābhavāya phalaṃ deti; ",
  "sn17:35.2.2": "evameva kho, bhikkhave, attavadhāya devadattassa lābhasakkārasiloko udapādi, parābhavāya devadattassa lābhasakkārasiloko udapādi. ",
  "sn17:35.3.1": "Seyyathāpi, bhikkhave, veḷu attavadhāya phalaṃ deti, parābhavāya phalaṃ deti; ",
  "sn17:35.3.2": "evameva kho, bhikkhave, attavadhāya devadattassa lābhasakkārasiloko udapādi, parābhavāya devadattassa lābhasakkārasiloko udapādi. ",
  "sn17:35.4.1": "Seyyathāpi, bhikkhave, naḷo attavadhāya phalaṃ deti, parābhavāya phalaṃ deti; ",
  "sn17:35.4.2": "evameva kho, bhikkhave, attavadhāya devadattassa lābhasakkārasiloko udapādi, parābhavāya devadattassa lābhasakkārasiloko udapādi. ",
  "sn17:35.5.1": "Seyyathāpi, bhikkhave, assatarī attavadhāya gabbhaṃ gaṇhāti, parābhavāya gabbhaṃ gaṇhāti; ",
  "sn17:35.5.2": "evameva kho, bhikkhave, attavadhāya devadattassa lābhasakkārasiloko udapādi, parābhavāya devadattassa lābhasakkārasiloko udapādi. ",
  "sn17:35.5.3": "Evaṃ dāruṇo kho, bhikkhave, lābhasakkārasiloko. ",
  "sn17:35.5.4": "Evañhi vo, bhikkhave, sikkhitabban”ti. ",
  "sn17:35.6.1": "Idamavoca bhagavā. ",
  "sn17:35.6.2": "Idaṃ vatvāna sugato athāparaṃ etadavoca satthā: ",
  "sn17:35.7.1": "“Phalaṃ ve kadaliṃ hanti, ",
  "sn17:35.7.2": "phalaṃ veḷuṃ phalaṃ naḷaṃ; ",
  "sn17:35.7.3": "Sakkāro kāpurisaṃ hanti, ",
  "sn17:35.7.4": "gabbho assatariṃ yathā”ti. ",
  "sn17:35.7.5": "Pañcamaṃ. ",
  "sn17:36.0.1": "Saṃyutta Nikāya 17 ",
  "sn17:36.0.2": "4. Catutthavagga ",
  "sn17:36.0.3": "36. Pañcarathasatasutta ",
  "sn17:36.1.1": "Rājagahe viharati veḷuvane kalandakanivāpe. ",
  "sn17:36.1.2": "Tena kho pana samayena devadattassa ajātasattukumāro pañcahi rathasatehi sāyaṃ pātaṃ upaṭṭhānaṃ gacchati, pañca ca thālipākasatāni bhattābhihāro abhiharīyati. ",
  "sn17:36.1.3": "Atha kho sambahulā bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ: ",
  "sn17:36.1.4": "“devadattassa, bhante, ajātasattukumāro pañcahi rathasatehi sāyaṃ pātaṃ upaṭṭhānaṃ gacchati, pañca ca thālipākasatāni bhattābhihāro abhiharīyatī”ti. ",
  "sn17:36.1.5": "“Mā, bhikkhave, devadattassa lābhasakkārasilokaṃ pihayittha. ",
  "sn17:36.1.6": "Yāvakīvañca, bhikkhave, devadattassa ajātasattukumāro pañcahi rathasatehi sāyaṃ pātaṃ upaṭṭhānaṃ gamissati, pañca ca thālipākasatāni bhattābhihāro āharīyissati, hāniyeva, bhikkhave, devadattassa pāṭikaṅkhā kusalesu dhammesu, no vuddhi. ",
  "sn17:36.2.1": "Seyyathāpi, bhikkhave, caṇḍassa kukkurassa nāsāya pittaṃ bhindeyyuṃ, evañhi so, bhikkhave, kukkuro bhiyyoso mattāya caṇḍataro assa; ",
  "sn17:36.2.2": "evameva, bhikkhave, yāvakīvañca devadattassa ajātasattukumāro pañcahi rathasatehi sāyaṃ pātaṃ upaṭṭhānaṃ gamissati, pañca ca thālipākasatāni bhattābhihāro āharīyissati, hāniyeva, bhikkhave, devadattassa pāṭikaṅkhā kusalesu dhammesu, no vuddhi. ",
  "sn17:36.2.3": "Evaṃ dāruṇo kho, bhikkhave, lābhasakkārasiloko …pe… ",
  "sn17:36.2.4": "evañhi vo, bhikkhave, sikkhitabban”ti. ",
  "sn17:36.2.5": "Chaṭṭhaṃ. ",
  "sn17:37.0.1": "Saṃyutta Nikāya 17 ",
  "sn17:37.0.2": "4. Catutthavagga ",
  "sn17:37.0.3": "37. Mātusutta ",
  "sn17:37.1.1": "Sāvatthiyaṃ viharati. ",
  "sn17:37.1.2": "“Dāruṇo, bhikkhave, lābhasakkārasiloko kaṭuko pharuso antarāyiko anuttarassa yogakkhemassa adhigamāya. ",
  "sn17:37.1.3": "Idhāhaṃ, bhikkhave, ekaccaṃ puggalaṃ evaṃ cetasā ceto paricca pajānāmi: ",
  "sn17:37.1.4": "‘na cāyamāyasmā mātupi hetu sampajānamusā bhāseyyā’ti. ",
  "sn17:37.1.5": "Tamenaṃ passāmi aparena samayena lābhasakkārasilokena abhibhūtaṃ pariyādiṇṇacittaṃ sampajānamusā bhāsantaṃ. ",
  "sn17:37.1.6": "Evaṃ dāruṇo kho, bhikkhave, lābhasakkārasiloko kaṭuko pharuso antarāyiko anuttarassa yogakkhemassa adhigamāya. ",
  "sn17:37.1.7": "Tasmātiha, bhikkhave, evaṃ sikkhitabbaṃ: ",
  "sn17:37.1.8": "‘uppannaṃ lābhasakkārasilokaṃ pajahissāma. ",
  "sn17:37.1.9": "Na ca no uppanno lābhasakkārasiloko cittaṃ pariyādāya ṭhassatī’ti. ",
  "sn17:37.1.10": "Evañhi vo, bhikkhave, sikkhitabban”ti. ",
  "sn17:37.1.11": "Sattamaṃ. ",
  "sn17:38-43.0.1": "Saṃyutta Nikāya 17 ",
  "sn17:38-43.0.2": "4. Catutthavagga ",
  "sn17:38-43.0.3": "38–43. Pitusuttādichakka ",
  "sn17:38-43.1.1": "Sāvatthiyaṃ viharati. ",
  "sn17:38-43.1.2": "“Dāruṇo, bhikkhave, lābhasakkārasiloko kaṭuko pharuso antarāyiko anuttarassa yogakkhemassa adhigamāya. ",
  "sn17:38-43.1.3": "Idhāhaṃ, bhikkhave, ekaccaṃ puggalaṃ evaṃ cetasā ceto paricca pajānāmi: ",
  "sn17:38-43.1.4": "‘na cāyamāyasmā pitupi hetu …pe… ",
  "sn17:38-43.1.5": "(vitthāretabbaṃ) … ",
  "sn17:38-43.1.6": "bhātupi hetu … ",
  "sn17:38-43.1.7": "bhaginiyāpi hetu … ",
  "sn17:38-43.1.8": "puttassapi hetu … ",
  "sn17:38-43.1.9": "dhītuyāpi hetu … ",
  "sn17:38-43.1.10": "pajāpatiyāpi hetu sampajānamusā bhāseyyā’ti. ",
  "sn17:38-43.1.11": "Tamenaṃ passāmi aparena samayena lābhasakkārasilokena abhibhūtaṃ pariyādiṇṇacittaṃ sampajānamusā bhāsantaṃ. ",
  "sn17:38-43.1.12": "Evaṃ dāruṇo kho, bhikkhave, lābhasakkārasiloko kaṭuko pharuso antarāyiko anuttarassa yogakkhemassa adhigamāya. ",
  "sn17:38-43.1.13": "Tasmātiha, bhikkhave, evaṃ sikkhitabbaṃ: ",
  "sn17:38-43.1.14": "‘uppannaṃ lābhasakkārasilokaṃ pajahissāma, na ca no uppanno lābhasakkārasiloko cittaṃ pariyādāya ṭhassatī’ti. ",
  "sn17:38-43.1.15": "Evañhi vo, bhikkhave, sikkhitabban”ti. ",
  "sn17:38-43.1.16": "Terasamaṃ. ",
  "sn17:38-43.1.17": "Catuttho vaggo. ",
  "sn17:38-43.2.1": "Bhindi mūlaṃ duve dhammā, ",
  "sn17:38-43.2.2": "pakkantaṃ ratha mātari; ",
  "sn17:38-43.2.3": "Pitā bhātā ca bhaginī, ",
  "sn17:38-43.2.4": "putto dhītā pajāpatīti. ",
  "sn17:38-43.2.5": "Lābhasakkārasaṃyuttaṃ samattaṃ. "
}