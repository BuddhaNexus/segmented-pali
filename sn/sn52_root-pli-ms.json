{
  "sn52:1.0.1": "Saṃyutta Nikāya 52 ",
  "sn52:1.0.2": "1. Rahogatavagga ",
  "sn52:1.0.3": "1. Paṭhamarahogatasutta ",
  "sn52:1.1.1": "Evaṃ me sutaṃ—",
  "sn52:1.1.2": "ekaṃ samayaṃ āyasmā anuruddho sāvatthiyaṃ viharati jetavane anāthapiṇḍikassa ārāme. ",
  "sn52:1.1.3": "Atha kho āyasmato anuruddhassa rahogatassa paṭisallīnassa evaṃ cetaso parivitakko udapādi: ",
  "sn52:1.1.4": "“yesaṃ kesañci cattāro satipaṭṭhānā viraddhā, viraddho tesaṃ ariyo maggo sammā dukkhakkhayagāmī. ",
  "sn52:1.1.5": "Yesaṃ kesañci cattāro satipaṭṭhānā āraddhā, āraddho tesaṃ ariyo maggo sammā dukkhakkhayagāmī”ti. ",
  "sn52:1.2.1": "Atha kho āyasmā mahāmoggallāno āyasmato anuruddhassa cetasā cetoparivitakkamaññāya—seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva—āyasmato anuruddhassa sammukhe pāturahosi. ",
  "sn52:1.2.2": "Atha kho āyasmā mahāmoggallāno āyasmantaṃ anuruddhaṃ etadavoca: ",
  "sn52:1.2.3": "“kittāvatā nu kho, āvuso anuruddha, bhikkhuno cattāro satipaṭṭhānā āraddhā hontī”ti? ",
  "sn52:1.3.1": "“Idhāvuso, bhikkhu ajjhattaṃ kāye samudayadhammānupassī viharati, ajjhattaṃ kāye vayadhammānupassī viharati, ajjhattaṃ kāye samudayavayadhammānupassī viharati ātāpī sampajāno satimā, vineyya loke abhijjhādomanassaṃ. ",
  "sn52:1.3.2": "Bahiddhā kāye samudayadhammānupassī viharati, bahiddhā kāye vayadhammānupassī viharati, bahiddhā kāye samudayavayadhammānupassī viharati ātāpī sampajāno satimā, vineyya loke abhijjhādomanassaṃ. ",
  "sn52:1.3.3": "Ajjhattabahiddhā kāye samudayadhammānupassī viharati, ajjhattabahiddhā kāye vayadhammānupassī viharati, ajjhattabahiddhā kāye samudayavayadhammānupassī viharati ātāpī sampajāno satimā, vineyya loke abhijjhādomanassaṃ. ",
  "sn52:1.4.1": "So sace ākaṅkhati: ‘appaṭikūle paṭikūlasaññī vihareyyan’ti, paṭikūlasaññī tattha viharati; ",
  "sn52:1.4.2": "sace ākaṅkhati: ‘paṭikūle appaṭikūlasaññī vihareyyan’ti, appaṭikūlasaññī tattha viharati; ",
  "sn52:1.4.3": "sace ākaṅkhati: ‘appaṭikūle ca paṭikūle ca paṭikūlasaññī vihareyyan’ti, paṭikūlasaññī tattha viharati; ",
  "sn52:1.4.4": "sace ākaṅkhati: ‘paṭikūle ca appaṭikūle ca appaṭikūlasaññī vihareyyan’ti, appaṭikūlasaññī tattha viharati; ",
  "sn52:1.4.5": "sace ākaṅkhati: ‘appaṭikūlañca paṭikūlañca tadubhayaṃ abhinivajjetvā upekkhako vihareyyaṃ sato sampajāno’ti, upekkhako tattha viharati sato sampajāno. ",
  "sn52:1.5.1": "Ajjhattaṃ vedanāsu samudayadhammānupassī viharati, ajjhattaṃ vedanāsu vayadhammānupassī viharati, ajjhattaṃ vedanāsu samudayavayadhammānupassī viharati ātāpī sampajāno satimā, vineyya loke abhijjhādomanassaṃ. ",
  "sn52:1.5.2": "Bahiddhā vedanāsu samudayadhammānupassī viharati, bahiddhā vedanāsu vayadhammānupassī viharati, bahiddhā vedanāsu samudayavayadhammānupassī viharati ātāpī sampajāno satimā, vineyya loke abhijjhādomanassaṃ. ",
  "sn52:1.5.3": "Ajjhattabahiddhā vedanāsu samudayadhammānupassī viharati, ajjhattabahiddhā vedanāsu vayadhammānupassī viharati, ajjhattabahiddhā vedanāsu samudayavayadhammānupassī viharati ātāpī sampajāno satimā, vineyya loke abhijjhādomanassaṃ. ",
  "sn52:1.6.1": "So sace ākaṅkhati: ‘appaṭikūle paṭikūlasaññī vihareyyan’ti, paṭikūlasaññī tattha viharati; ",
  "sn52:1.6.2": "sace ākaṅkhati: ‘paṭikūle appaṭikūlasaññī vihareyyan’ti, appaṭikūlasaññī tattha viharati; ",
  "sn52:1.6.3": "sace ākaṅkhati: ‘appaṭikūle ca paṭikūle ca paṭikūlasaññī vihareyyan’ti, paṭikūlasaññī tattha viharati; ",
  "sn52:1.6.4": "sace ākaṅkhati: ‘paṭikūle ca appaṭikūle ca appaṭikūlasaññī vihareyyan’ti, appaṭikūlasaññī tattha viharati; ",
  "sn52:1.6.5": "sace ākaṅkhati: ‘appaṭikūlañca paṭikūlañca tadubhayaṃ abhinivajjetvā upekkhako vihareyyaṃ sato sampajāno’ti, upekkhako tattha viharati sato sampajāno. ",
  "sn52:1.7.1": "Ajjhattaṃ citte …pe… ",
  "sn52:1.7.2": "bahiddhā citte …pe… ",
  "sn52:1.7.3": "ajjhattabahiddhā citte samudayadhammānupassī viharati … ajjhattabahiddhā citte vayadhammānupassī viharati … ajjhattabahiddhā citte samudayavayadhammānupassī viharati ātāpī …pe… abhijjhādomanassaṃ. ",
  "sn52:1.8.1": "So sace ākaṅkhati: ‘appaṭikūle paṭikūlasaññī vihareyyan’ti, paṭikūlasaññī tattha viharati …pe… ",
  "sn52:1.8.2": "upekkhako tattha viharati sato sampajāno. ",
  "sn52:1.9.1": "Ajjhattaṃ dhammesu …pe… ",
  "sn52:1.9.2": "bahiddhā dhammesu …pe… ",
  "sn52:1.9.3": "ajjhattabahiddhā dhammesu samudayadhammānupassī viharati … ajjhattabahiddhā dhammesu vayadhammānupassī viharati … ajjhattabahiddhā dhammesu samudayavayadhammānupassī viharati ātāpī sampajāno satimā, vineyya loke abhijjhādomanassaṃ. ",
  "sn52:1.10.1": "So sace ākaṅkhati: ‘appaṭikūle paṭikūlasaññī vihareyyan’ti, paṭikūlasaññī tattha viharati …pe… ",
  "sn52:1.10.2": "upekkhako tattha viharati sato sampajāno. ",
  "sn52:1.10.3": "Ettāvatā kho, āvuso, bhikkhuno cattāro satipaṭṭhānā āraddhā hontī”ti. ",
  "sn52:1.10.4": "Paṭhamaṃ. ",
  "sn52:2.0.1": "Saṃyutta Nikāya 52 ",
  "sn52:2.0.2": "1. Rahogatavagga ",
  "sn52:2.0.3": "2. Dutiyarahogatasutta ",
  "sn52:2.1.1": "Sāvatthinidānaṃ. ",
  "sn52:2.1.2": "Atha kho āyasmato anuruddhassa rahogatassa paṭisallīnassa evaṃ cetaso parivitakko udapādi: ",
  "sn52:2.1.3": "“yesaṃ kesañci cattāro satipaṭṭhānā viraddhā, viraddho tesaṃ ariyo maggo sammā dukkhakkhayagāmī; ",
  "sn52:2.1.4": "yesaṃ kesañci cattāro satipaṭṭhānā āraddhā, āraddho tesaṃ ariyo maggo sammā dukkhakkhayagāmī”ti. ",
  "sn52:2.2.1": "Atha kho āyasmā mahāmoggallāno āyasmato anuruddhassa cetasā cetoparivitakkamaññāya—seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva—āyasmato anuruddhassa sammukhe pāturahosi. Atha kho āyasmā mahāmoggallāno āyasmantaṃ anuruddhaṃ etadavoca: ",
  "sn52:2.2.2": "“kittāvatā nu kho, āvuso anuruddha, bhikkhuno cattāro satipaṭṭhānā āraddhā hontī”ti? ",
  "sn52:2.4.1": "“Idhāvuso, bhikkhu ajjhattaṃ kāye kāyānupassī viharati ātāpī sampajāno satimā, vineyya loke abhijjhādomanassaṃ. ",
  "sn52:2.4.2": "Bahiddhā kāye kāyānupassī viharati …pe… ",
  "sn52:2.4.3": "ajjhattabahiddhā kāye kāyānupassī viharati ātāpī sampajāno satimā, vineyya loke abhijjhādomanassaṃ. ",
  "sn52:2.5.1": "Ajjhattaṃ vedanāsu vedanānupassī viharati ātāpī sampajāno satimā, vineyya loke abhijjhādomanassaṃ. ",
  "sn52:2.5.2": "Bahiddhā vedanāsu vedanānupassī viharati ātāpī sampajāno satimā, vineyya loke abhijjhādomanassaṃ. ",
  "sn52:2.5.3": "Ajjhattabahiddhā vedanāsu vedanānupassī viharati ātāpī sampajāno satimā, vineyya loke abhijjhādomanassaṃ. ",
  "sn52:2.6.1": "Ajjhattaṃ citte …pe… ",
  "sn52:2.6.2": "bahiddhā citte …pe… ",
  "sn52:2.6.3": "ajjhattabahiddhā citte cittānupassī viharati ātāpī sampajāno satimā, vineyya loke abhijjhādomanassaṃ. ",
  "sn52:2.7.1": "Ajjhattaṃ dhammesu …pe… ",
  "sn52:2.7.2": "bahiddhā dhammesu …pe… ",
  "sn52:2.7.3": "ajjhattabahiddhā dhammesu dhammānupassī viharati ātāpī sampajāno satimā, vineyya loke abhijjhādomanassaṃ. ",
  "sn52:2.7.4": "Ettāvatā kho, āvuso, bhikkhuno cattāro satipaṭṭhānā āraddhā hontī”ti. ",
  "sn52:2.7.5": "Dutiyaṃ. ",
  "sn52:3.0.1": "Saṃyutta Nikāya 52 ",
  "sn52:3.0.2": "1. Rahogatavagga ",
  "sn52:3.0.3": "3. Sutanusutta ",
  "sn52:3.1.1": "Ekaṃ samayaṃ āyasmā anuruddho sāvatthiyaṃ viharati sutanutīre. ",
  "sn52:3.1.2": "Atha kho sambahulā bhikkhū yenāyasmā anuruddho tenupasaṅkamiṃsu; upasaṅkamitvā āyasmatā anuruddhena saddhiṃ sammodiṃsu. ",
  "sn52:3.1.3": "Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu. Ekamantaṃ nisinnā kho te bhikkhū āyasmantaṃ anuruddhaṃ etadavocuṃ: ",
  "sn52:3.1.4": "“katamesaṃ āyasmā anuruddho dhammānaṃ bhāvitattā bahulīkatattā mahābhiññataṃ patto”ti? ",
  "sn52:3.2.1": "“Catunnaṃ khvāhaṃ, āvuso, satipaṭṭhānānaṃ bhāvitattā bahulīkatattā mahābhiññataṃ patto. ",
  "sn52:3.2.2": "Katamesaṃ catunnaṃ? ",
  "sn52:3.2.3": "Idhāhaṃ, āvuso, kāye kāyānupassī viharāmi ātāpī sampajāno satimā, vineyya loke abhijjhādomanassaṃ; ",
  "sn52:3.2.4": "vedanāsu …pe… ",
  "sn52:3.2.5": "citte …pe… ",
  "sn52:3.2.6": "dhammesu dhammānupassī viharāmi ātāpī sampajāno satimā, vineyya loke abhijjhādomanassaṃ—",
  "sn52:3.2.7": "imesaṃ khvāhaṃ, āvuso, catunnaṃ satipaṭṭhānānaṃ bhāvitattā bahulīkatattā mahābhiññataṃ patto. ",
  "sn52:3.2.8": "Imesañca panāhaṃ, āvuso, catunnaṃ satipaṭṭhānānaṃ bhāvitattā bahulīkatattā hīnaṃ dhammaṃ hīnato abbhaññāsiṃ, majjhimaṃ dhammaṃ majjhimato abbhaññāsiṃ, paṇītaṃ dhammaṃ paṇītato abbhaññāsin”ti. ",
  "sn52:3.2.9": "Tatiyaṃ. ",
  "sn52:4.0.1": "Saṃyutta Nikāya 52 ",
  "sn52:4.0.2": "1. Rahogatavagga ",
  "sn52:4.0.3": "4. Paṭhamakaṇḍakīsutta ",
  "sn52:4.1.1": "Ekaṃ samayaṃ āyasmā ca anuruddho āyasmā ca sāriputto āyasmā ca mahāmoggallāno sākete viharanti kaṇḍakīvane. ",
  "sn52:4.1.2": "Atha kho āyasmā ca sāriputto āyasmā ca mahāmoggallāno sāyanhasamayaṃ paṭisallānā vuṭṭhitā yenāyasmā anuruddho tenupasaṅkamiṃsu; upasaṅkamitvā āyasmatā anuruddhena saddhiṃ sammodiṃsu. ",
  "sn52:4.1.3": "Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu. Ekamantaṃ nisinno kho āyasmā sāriputto āyasmantaṃ anuruddhaṃ etadavoca: ",
  "sn52:4.1.4": "“sekhenāvuso anuruddha, bhikkhunā katame dhammā upasampajja vihātabbā”ti? ",
  "sn52:4.2.1": "“Sekhenāvuso sāriputta, bhikkhunā cattāro satipaṭṭhānā upasampajja vihātabbā. ",
  "sn52:4.2.2": "Katame cattāro? ",
  "sn52:4.2.3": "Idhāvuso, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṃ; ",
  "sn52:4.2.4": "vedanāsu …pe… ",
  "sn52:4.2.5": "citte …pe… ",
  "sn52:4.2.6": "dhammesu dhammānupassī viharati ātāpī sampajāno satimā, vineyya loke abhijjhādomanassaṃ—",
  "sn52:4.2.7": "sekhenāvuso sāriputta, bhikkhunā ime cattāro satipaṭṭhānā upasampajja vihātabbā”ti. ",
  "sn52:4.2.8": "Catutthaṃ. ",
  "sn52:5.0.1": "Saṃyutta Nikāya 52 ",
  "sn52:5.0.2": "1. Rahogatavagga ",
  "sn52:5.0.3": "5. Dutiyakaṇḍakīsutta ",
  "sn52:5.1.1": "Sāketanidānaṃ. ",
  "sn52:5.1.2": "Ekamantaṃ nisinno kho āyasmā sāriputto āyasmantaṃ anuruddhaṃ etadavoca: ",
  "sn52:5.1.3": "“asekhenāvuso anuruddha, bhikkhunā katame dhammā upasampajja vihātabbā”ti? ",
  "sn52:5.1.4": "“Asekhenāvuso sāriputta, bhikkhunā cattāro satipaṭṭhānā upasampajja vihātabbā. ",
  "sn52:5.1.5": "Katame cattāro? ",
  "sn52:5.1.6": "Idhāvuso, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṃ; ",
  "sn52:5.1.7": "vedanāsu …pe… ",
  "sn52:5.1.8": "citte …pe… ",
  "sn52:5.1.9": "dhammesu dhammānupassī viharati ātāpī sampajāno satimā, vineyya loke abhijjhādomanassaṃ—",
  "sn52:5.1.10": "asekhenāvuso sāriputta, bhikkhunā ime cattāro satipaṭṭhānā upasampajja vihātabbā”ti. ",
  "sn52:5.1.11": "Pañcamaṃ. ",
  "sn52:6.0.1": "Saṃyutta Nikāya 52 ",
  "sn52:6.0.2": "1. Rahogatavagga ",
  "sn52:6.0.3": "6. Tatiyakaṇḍakīsutta ",
  "sn52:6.1.1": "Sāketanidānaṃ. ",
  "sn52:6.1.2": "Ekamantaṃ nisinno kho āyasmā sāriputto āyasmantaṃ anuruddhaṃ etadavoca: ",
  "sn52:6.1.3": "“katamesaṃ āyasmā anuruddho dhammānaṃ bhāvitattā bahulīkatattā mahābhiññataṃ patto”ti? ",
  "sn52:6.1.4": "“Catunnaṃ khvāhaṃ, āvuso, satipaṭṭhānānaṃ bhāvitattā bahulīkatattā mahābhiññataṃ patto. ",
  "sn52:6.1.5": "Katamesaṃ catunnaṃ? ",
  "sn52:6.1.6": "Idhāhaṃ, āvuso, kāye kāyānupassī viharāmi ātāpī sampajāno satimā, vineyya loke abhijjhādomanassaṃ; ",
  "sn52:6.1.7": "vedanāsu …pe… ",
  "sn52:6.1.8": "citte …pe… ",
  "sn52:6.1.9": "dhammesu dhammānupassī viharāmi ātāpī sampajāno satimā, vineyya loke abhijjhādomanassaṃ—",
  "sn52:6.1.10": "imesaṃ khvāhaṃ, āvuso, catunnaṃ satipaṭṭhānānaṃ bhāvitattā bahulīkatattā mahābhiññataṃ patto. ",
  "sn52:6.1.11": "Imesañca panāhaṃ, āvuso, catunnaṃ satipaṭṭhānānaṃ bhāvitattā bahulīkatattā sahassaṃ lokaṃ abhijānāmī”ti. ",
  "sn52:6.1.12": "Chaṭṭhaṃ. ",
  "sn52:7.0.1": "Saṃyutta Nikāya 52 ",
  "sn52:7.0.2": "1. Rahogatavagga ",
  "sn52:7.0.3": "7. Taṇhākkhayasutta ",
  "sn52:7.1.1": "Sāvatthinidānaṃ. ",
  "sn52:7.1.2": "Tatra kho āyasmā anuruddho bhikkhū āmantesi: ",
  "sn52:7.1.3": "“āvuso bhikkhavo”ti. ",
  "sn52:7.1.4": "“Āvuso”ti kho te bhikkhū āyasmato anuruddhassa paccassosuṃ. ",
  "sn52:7.1.5": "Āyasmā anuruddho etadavoca: ",
  "sn52:7.2.1": "“Cattārome, āvuso, satipaṭṭhānā bhāvitā bahulīkatā taṇhākkhayāya saṃvattanti. ",
  "sn52:7.2.2": "Katame cattāro? ",
  "sn52:7.2.3": "Idhāvuso, bhikkhu kāye kāyānupassī viharati …pe… ",
  "sn52:7.2.4": "vedanāsu …pe… ",
  "sn52:7.2.5": "citte …pe… ",
  "sn52:7.2.6": "dhammesu dhammānupassī viharati ātāpī sampajāno satimā, vineyya loke abhijjhādomanassaṃ—",
  "sn52:7.2.7": "ime kho, āvuso, cattāro satipaṭṭhānā bhāvitā bahulīkatā taṇhākkhayāya saṃvattantī”ti. ",
  "sn52:7.2.8": "Sattamaṃ. ",
  "sn52:8.0.1": "Saṃyutta Nikāya 52 ",
  "sn52:8.0.2": "1. Rahogatavagga ",
  "sn52:8.0.3": "8. Salaḷāgārasutta ",
  "sn52:8.1.1": "Ekaṃ samayaṃ āyasmā anuruddho sāvatthiyaṃ viharati salaḷāgāre. ",
  "sn52:8.1.2": "Tatra kho āyasmā anuruddho bhikkhū āmantesi …pe… etadavoca: ",
  "sn52:8.1.3": "“seyyathāpi, āvuso, gaṅgā nadī pācīnaninnā pācīnapoṇā pācīnapabbhārā. ",
  "sn52:8.1.4": "Atha mahājanakāyo āgaccheyya kudālapiṭakaṃ ādāya: ",
  "sn52:8.1.5": "‘mayaṃ imaṃ gaṅgānadiṃ pacchāninnaṃ karissāma pacchāpoṇaṃ pacchāpabbhāran’ti. ",
  "sn52:8.1.6": "Taṃ kiṃ maññathāvuso, api nu so mahājanakāyo gaṅgānadiṃ pacchāninnaṃ kareyya pacchāpoṇaṃ pacchāpabbhāran”ti? ",
  "sn52:8.1.7": "“No hetaṃ, āvuso”. ",
  "sn52:8.1.8": "“Taṃ kissa hetu”? ",
  "sn52:8.1.9": "“Gaṅgā, āvuso, nadī pācīnaninnā pācīnapoṇā pācīnapabbhārā. ",
  "sn52:8.1.10": "Sā na sukarā pacchāninnaṃ kātuṃ pacchāpoṇaṃ pacchāpabbhāraṃ. ",
  "sn52:8.1.11": "Yāvadeva ca pana so mahājanakāyo kilamathassa vighātassa bhāgī assā”ti. ",
  "sn52:8.2.1": "“Evameva kho, āvuso, bhikkhuṃ cattāro satipaṭṭhāne bhāventaṃ cattāro satipaṭṭhāne bahulīkarontaṃ rājāno vā rājamahāmattā vā mittā vā amaccā vā ñātī vā sālohitā vā bhogehi abhihaṭṭhuṃ pavāreyyuṃ: ",
  "sn52:8.2.2": "‘ehambho purisa, kiṃ te ime kāsāvā anudahanti? ",
  "sn52:8.2.3": "Kiṃ muṇḍo kapālamanusañcarasi? ",
  "sn52:8.2.4": "Ehi hīnāyāvattitvā bhoge ca bhuñjassu puññāni ca karohī’ti. ",
  "sn52:8.3.1": "So vata, āvuso, bhikkhu cattāro satipaṭṭhāne bhāvento cattāro satipaṭṭhāne bahulīkaronto sikkhaṃ paccakkhāya hīnāyāvattissatīti—netaṃ ṭhānaṃ vijjati. ",
  "sn52:8.3.2": "Taṃ kissa hetu? ",
  "sn52:8.3.3": "Yañhi taṃ, āvuso, cittaṃ dīgharattaṃ vivekaninnaṃ vivekapoṇaṃ vivekapabbhāraṃ taṃ vata hīnāyāvattissatīti—netaṃ ṭhānaṃ vijjati. ",
  "sn52:8.3.4": "Kathañcāvuso, bhikkhu cattāro satipaṭṭhāne bhāveti, cattāro satipaṭṭhāne bahulīkarotīti? ",
  "sn52:8.3.5": "Idhāvuso, bhikkhu kāye kāyānupassī viharati …pe… ",
  "sn52:8.3.6": "vedanāsu …pe… ",
  "sn52:8.3.7": "citte …pe… ",
  "sn52:8.3.8": "dhammesu dhammānupassī viharati ātāpī sampajāno satimā, vineyya loke abhijjhādomanassaṃ. ",
  "sn52:8.3.9": "Evaṃ kho, āvuso, bhikkhu cattāro satipaṭṭhāne bhāveti, cattāro satipaṭṭhāne bahulīkarotī”ti. ",
  "sn52:8.3.10": "Aṭṭhamaṃ. ",
  "sn52:9.0.1": "Saṃyutta Nikāya 52 ",
  "sn52:9.0.2": "1. Rahogatavagga ",
  "sn52:9.0.3": "9. Ambapālivanasutta ",
  "sn52:9.1.1": "Ekaṃ samayaṃ āyasmā ca anuruddho āyasmā ca sāriputto vesāliyaṃ viharanti ambapālivane. ",
  "sn52:9.1.2": "Atha kho āyasmā sāriputto sāyanhasamayaṃ paṭisallānā vuṭṭhito …pe… ekamantaṃ nisinno kho āyasmā sāriputto āyasmantaṃ anuruddhaṃ etadavoca: ",
  "sn52:9.2.1": "“Vippasannāni kho te, āvuso anuruddha, indriyāni, parisuddho mukhavaṇṇo pariyodāto. ",
  "sn52:9.2.2": "Katamenāyasmā anuruddho vihārena etarahi bahulaṃ viharatī”ti? ",
  "sn52:9.2.3": "“Catūsu khvāhaṃ, āvuso, satipaṭṭhānesu suppatiṭṭhitacitto etarahi bahulaṃ viharāmi. ",
  "sn52:9.2.4": "Katamesu catūsu? ",
  "sn52:9.2.5": "Idhāhaṃ, āvuso, kāye kāyānupassī viharāmi ātāpī sampajāno satimā, vineyya loke abhijjhādomanassaṃ; ",
  "sn52:9.2.6": "vedanāsu …pe… ",
  "sn52:9.2.7": "citte …pe… ",
  "sn52:9.2.8": "dhammesu dhammānupassī viharāmi ātāpī sampajāno satimā, vineyya loke abhijjhādomanassaṃ—",
  "sn52:9.2.9": "imesu khvāhaṃ, āvuso, catūsu satipaṭṭhānesu suppatiṭṭhitacitto etarahi bahulaṃ viharāmi. ",
  "sn52:9.2.10": "Yo so, āvuso, bhikkhu arahaṃ khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññāvimutto, so imesu catūsu satipaṭṭhānesu suppatiṭṭhitacitto bahulaṃ viharatī”ti. ",
  "sn52:9.3.1": "“Lābhā vata no, āvuso, suladdhaṃ vata no, āvuso. ",
  "sn52:9.3.2": "Ye mayaṃ āyasmato anuruddhassa sammukhāva assumha āsabhiṃ vācaṃ bhāsamānassā”ti. ",
  "sn52:9.3.3": "Navamaṃ. ",
  "sn52:10.0.1": "Saṃyutta Nikāya 52 ",
  "sn52:10.0.2": "1. Rahogatavagga ",
  "sn52:10.0.3": "10. Bāḷhagilānasutta ",
  "sn52:10.1.1": "Ekaṃ samayaṃ āyasmā anuruddho sāvatthiyaṃ viharati andhavanasmiṃ ābādhiko dukkhito bāḷhagilāno. ",
  "sn52:10.1.2": "Atha kho sambahulā bhikkhū yenāyasmā anuruddho tenupasaṅkamiṃsu; upasaṅkamitvā āyasmantaṃ anuruddhaṃ etadavocuṃ: ",
  "sn52:10.2.1": "“Katamenāyasmato anuruddhassa vihārena viharato uppannā sārīrikā dukkhā vedanā cittaṃ na pariyādāya tiṭṭhantī”ti? ",
  "sn52:10.2.2": "“Catūsu kho me, āvuso, satipaṭṭhānesu suppatiṭṭhitacittassa viharato uppannā sārīrikā dukkhā vedanā cittaṃ na pariyādāya tiṭṭhanti. ",
  "sn52:10.2.3": "Katamesu catūsu? ",
  "sn52:10.2.4": "Idhāhaṃ, āvuso, kāye kāyānupassī viharāmi …pe… ",
  "sn52:10.2.5": "vedanāsu …pe… ",
  "sn52:10.2.6": "citte …pe… ",
  "sn52:10.2.7": "dhammesu dhammānupassī viharāmi ātāpī sampajāno satimā, vineyya loke abhijjhādomanassaṃ—",
  "sn52:10.2.8": "imesu kho me, āvuso, catūsu satipaṭṭhānesu suppatiṭṭhitacittassa viharato uppannā sārīrikā dukkhā vedanā cittaṃ na pariyādāya tiṭṭhantī”ti. ",
  "sn52:10.2.9": "Dasamaṃ. ",
  "sn52:10.2.10": "Rahogatavaggo paṭhamo. ",
  "sn52:10.3.1": "Rahogatena dve vuttā, ",
  "sn52:10.3.2": "sutanu kaṇḍakī tayo; ",
  "sn52:10.3.3": "Taṇhākkhayasalaḷāgāraṃ, ",
  "sn52:10.3.4": "ambapāli ca gilānanti. ",
  "sn52:11.0.1": "Saṃyutta Nikāya 52 ",
  "sn52:11.0.2": "2. Dutiyavagga ",
  "sn52:11.0.3": "11. Kappasahassasutta ",
  "sn52:11.1.1": "Ekaṃ samayaṃ āyasmā anuruddho sāvatthiyaṃ viharati jetavane anāthapiṇḍikassa ārāme. ",
  "sn52:11.1.2": "Atha kho sambahulā bhikkhū yenāyasmā anuruddho tenupasaṅkamiṃsu; upasaṅkamitvā āyasmatā anuruddhena saddhiṃ …pe… ekamantaṃ nisinnā kho te bhikkhū āyasmantaṃ anuruddhaṃ etadavocuṃ: ",
  "sn52:11.2.1": "“Katamesaṃ āyasmā anuruddho dhammānaṃ bhāvitattā bahulīkatattā mahābhiññataṃ patto”ti? ",
  "sn52:11.2.2": "“Catunnaṃ khvāhaṃ, āvuso, satipaṭṭhānānaṃ bhāvitattā bahulīkatattā mahābhiññataṃ patto. ",
  "sn52:11.2.3": "Katamesaṃ catunnaṃ? ",
  "sn52:11.2.4": "Idhāhaṃ, āvuso, kāye kāyānupassī viharāmi …pe… ",
  "sn52:11.2.5": "vedanāsu …pe… ",
  "sn52:11.2.6": "citte …pe… ",
  "sn52:11.2.7": "dhammesu dhammānupassī viharāmi ātāpī sampajāno satimā, vineyya loke abhijjhādomanassaṃ—",
  "sn52:11.2.8": "imesaṃ khvāhaṃ, āvuso, catunnaṃ satipaṭṭhānānaṃ bhāvitattā bahulīkatattā mahābhiññataṃ patto. ",
  "sn52:11.2.9": "Imesañca panāhaṃ, āvuso, catunnaṃ satipaṭṭhānānaṃ bhāvitattā bahulīkatattā kappasahassaṃ anussarāmī”ti. ",
  "sn52:11.2.10": "Paṭhamaṃ. ",
  "sn52:12.0.1": "Saṃyutta Nikāya 52 ",
  "sn52:12.0.2": "2. Dutiyavagga ",
  "sn52:12.0.3": "12. Iddhividhasutta ",
  "sn52:12.1.1": "“Imesañca panāhaṃ, āvuso, catunnaṃ satipaṭṭhānānaṃ bhāvitattā bahulīkatattā anekavihitaṃ iddhividhaṃ paccanubhomi—ekopi hutvā bahudhā homi …pe… yāva brahmalokāpi kāyena vasaṃ vattemī”ti. ",
  "sn52:12.1.2": "Dutiyaṃ. ",
  "sn52:13.0.1": "Saṃyutta Nikāya 52 ",
  "sn52:13.0.2": "2. Dutiyavagga ",
  "sn52:13.0.3": "13. Dibbasotasutta ",
  "sn52:13.1.1": "“Imesañca panāhaṃ, āvuso, catunnaṃ satipaṭṭhānānaṃ bhāvitattā bahulīkatattā dibbāya sotadhātuyā visuddhāya atikkantamānusikāya ubho sadde suṇāmi dibbe ca mānuse ca ye dūre santike cā”ti. ",
  "sn52:13.1.2": "Tatiyaṃ. ",
  "sn52:14.0.1": "Saṃyutta Nikāya 52 ",
  "sn52:14.0.2": "2. Dutiyavagga ",
  "sn52:14.0.3": "14. Cetopariyasutta ",
  "sn52:14.1.1": "“Imesañca panāhaṃ, āvuso, catunnaṃ satipaṭṭhānānaṃ bhāvitattā bahulīkatattā parasattānaṃ parapuggalānaṃ cetasā ceto paricca pajānāmi—sarāgaṃ vā cittaṃ ‘sarāgaṃ cittan’ti pajānāmi …pe… avimuttaṃ vā cittaṃ ‘avimuttaṃ cittan’ti pajānāmī”ti. ",
  "sn52:14.1.2": "Catutthaṃ. ",
  "sn52:15.0.1": "Saṃyutta Nikāya 52 ",
  "sn52:15.0.2": "2. Dutiyavagga ",
  "sn52:15.0.3": "15. Ṭhānasutta ",
  "sn52:15.1.1": "“Imesañca panāhaṃ, āvuso, catunnaṃ satipaṭṭhānānaṃ bhāvitattā bahulīkatattā ṭhānañca ṭhānato aṭṭhānañca aṭṭhānato yathābhūtaṃ pajānāmī”ti. ",
  "sn52:15.1.2": "Pañcamaṃ. ",
  "sn52:16.0.1": "Saṃyutta Nikāya 52 ",
  "sn52:16.0.2": "2. Dutiyavagga ",
  "sn52:16.0.3": "16. Kammasamādānasutta ",
  "sn52:16.1.1": "“Imesañca panāhaṃ, āvuso, catunnaṃ satipaṭṭhānānaṃ bhāvitattā bahulīkatattā atītānāgatapaccuppannānaṃ kammasamādānānaṃ ṭhānaso hetuso vipākaṃ yathābhūtaṃ pajānāmī”ti. ",
  "sn52:16.1.2": "Chaṭṭhaṃ. ",
  "sn52:17.0.1": "Saṃyutta Nikāya 52 ",
  "sn52:17.0.2": "2. Dutiyavagga ",
  "sn52:17.0.3": "17. Sabbatthagāminisutta ",
  "sn52:17.1.1": "“Imesañca panāhaṃ, āvuso, catunnaṃ satipaṭṭhānānaṃ bhāvitattā bahulīkatattā sabbatthagāminippaṭipadaṃ yathābhūtaṃ pajānāmī”ti. ",
  "sn52:17.1.2": "Sattamaṃ. ",
  "sn52:18.0.1": "Saṃyutta Nikāya 52 ",
  "sn52:18.0.2": "2. Dutiyavagga ",
  "sn52:18.0.3": "18. Nānādhātusutta ",
  "sn52:18.1.1": "“Imesañca panāhaṃ, āvuso, catunnaṃ satipaṭṭhānānaṃ bhāvitattā bahulīkatattā anekadhātunānādhātulokaṃ yathābhūtaṃ pajānāmī”ti. ",
  "sn52:18.1.2": "Aṭṭhamaṃ. ",
  "sn52:19.0.1": "Saṃyutta Nikāya 52 ",
  "sn52:19.0.2": "2. Dutiyavagga ",
  "sn52:19.0.3": "19. Nānādhimuttisutta ",
  "sn52:19.1.1": "“Imesañca panāhaṃ, āvuso, catunnaṃ satipaṭṭhānānaṃ bhāvitattā bahulīkatattā sattānaṃ nānādhimuttikataṃ yathābhūtaṃ pajānāmī”ti. ",
  "sn52:19.1.2": "Navamaṃ. ",
  "sn52:20.0.1": "Saṃyutta Nikāya 52 ",
  "sn52:20.0.2": "2. Dutiyavagga ",
  "sn52:20.0.3": "20. Indriyaparopariyattasutta ",
  "sn52:20.1.1": "“Imesañca panāhaṃ, āvuso, catunnaṃ satipaṭṭhānānaṃ bhāvitattā bahulīkatattā parasattānaṃ parapuggalānaṃ indriyaparopariyattaṃ yathābhūtaṃ pajānāmī”ti. ",
  "sn52:20.1.2": "Dasamaṃ. ",
  "sn52:21.0.1": "Saṃyutta Nikāya 52 ",
  "sn52:21.0.2": "2. Dutiyavagga ",
  "sn52:21.0.3": "21. Jhānādisutta ",
  "sn52:21.1.1": "“Imesañca panāhaṃ, āvuso, catunnaṃ satipaṭṭhānānaṃ bhāvitattā bahulīkatattā jhānavimokkhasamādhisamāpattīnaṃ saṃkilesaṃ vodānaṃ vuṭṭhānaṃ yathābhūtaṃ pajānāmī”ti. ",
  "sn52:21.1.2": "Ekādasamaṃ. ",
  "sn52:22.0.1": "Saṃyutta Nikāya 52 ",
  "sn52:22.0.2": "2. Dutiyavagga ",
  "sn52:22.0.3": "22. Pubbenivāsasutta ",
  "sn52:22.1.1": "“Imesañca panāhaṃ, āvuso, catunnaṃ satipaṭṭhānānaṃ bhāvitattā bahulīkatattā anekavihitaṃ pubbenivāsaṃ anussarāmi, seyyathidaṃ—ekampi jātiṃ dvepi jātiyo …pe… iti sākāraṃ sauddesaṃ anekavihitaṃ pubbenivāsaṃ anussarāmī”ti. ",
  "sn52:22.1.2": "Dvādasamaṃ. ",
  "sn52:23.0.1": "Saṃyutta Nikāya 52 ",
  "sn52:23.0.2": "2. Dutiyavagga ",
  "sn52:23.0.3": "23. Dibbacakkhusutta ",
  "sn52:23.1.1": "“Imesañca panāhaṃ, āvuso, catunnaṃ satipaṭṭhānānaṃ bhāvitattā bahulīkatattā dibbena cakkhunā visuddhena atikkantamānusakena satte passāmi cavamāne upapajjamāne …pe… iti dibbena cakkhunā visuddhena atikkantamānusakena yathākammūpage satte pajānāmī”ti. ",
  "sn52:23.1.2": "Terasamaṃ. ",
  "sn52:24.0.1": "Saṃyutta Nikāya 52 ",
  "sn52:24.0.2": "2. Dutiyavagga ",
  "sn52:24.0.3": "24. Āsavakkhayasutta ",
  "sn52:24.1.1": "“Imesañca panāhaṃ, āvuso, catunnaṃ satipaṭṭhānānaṃ bhāvitattā bahulīkatattā āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharāmī”ti. ",
  "sn52:24.1.2": "Cuddasamaṃ. ",
  "sn52:24.1.3": "Dutiyo vaggo. ",
  "sn52:24.2.1": "Mahābhiññaṃ iddhi dibbaṃ, ",
  "sn52:24.2.2": "Cetopariyaṃ ṭhānaṃ kammaṃ; ",
  "sn52:24.2.3": "Sabbatthadhātudhimutti, ",
  "sn52:24.2.4": "Indriyaṃ jhānaṃ tisso vijjāti. ",
  "sn52:24.2.5": "Anuruddhasaṃyuttaṃ aṭṭhamaṃ. "
}