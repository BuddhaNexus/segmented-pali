{
  "sn41:1.0.1": "Saṃyutta Nikāya 41 ",
  "sn41:1.0.2": "1. Cittavagga ",
  "sn41:1.0.3": "1. Saṃyojanasutta ",
  "sn41:1.1.1": "Ekaṃ samayaṃ sambahulā therā bhikkhū macchikāsaṇḍe viharanti ambāṭakavane. ",
  "sn41:1.1.2": "Tena kho pana samayena sambahulānaṃ therānaṃ bhikkhūnaṃ pacchābhattaṃ piṇḍapātapaṭikkantānaṃ maṇḍalamāḷe sannisinnānaṃ sannipatitānaṃ ayamantarākathā udapādi: ",
  "sn41:1.1.3": "“‘saṃyojanan’ti vā, āvuso, ‘saṃyojaniyā dhammā’ti vā ime dhammā nānatthā nānābyañjanā udāhu ekatthā byañjanameva nānan”ti? ",
  "sn41:1.1.4": "Tatrekaccehi therehi bhikkhūhi evaṃ byākataṃ hoti: ",
  "sn41:1.1.5": "“‘saṃyojanan’ti vā, āvuso, ‘saṃyojaniyā dhammā’ti vā ime dhammā nānatthā ceva nānābyañjanā cā”ti. ",
  "sn41:1.1.6": "Ekaccehi therehi bhikkhūhi evaṃ byākataṃ hoti: ",
  "sn41:1.1.7": "“‘saṃyojanan’ti vā, āvuso, ‘saṃyojaniyā dhammā’ti vā ime dhammā ekatthā byañjanameva nānan”ti. ",
  "sn41:1.2.1": "Tena kho pana samayena citto gahapati migapathakaṃ anuppatto hoti kenacideva karaṇīyena. ",
  "sn41:1.2.2": "Assosi kho citto gahapati sambahulānaṃ kira therānaṃ bhikkhūnaṃ pacchābhattaṃ piṇḍapātapaṭikkantānaṃ maṇḍalamāḷe sannisinnānaṃ sannipatitānaṃ ayamantarākathā udapādi: ",
  "sn41:1.2.3": "“‘saṃyojanan’ti vā, āvuso, ‘saṃyojaniyā dhammā’ti vā ime dhammā nānatthā nānābyañjanā udāhu ekatthā byañjanameva nānan”ti? ",
  "sn41:1.2.4": "Tatrekaccehi therehi bhikkhūhi evaṃ byākataṃ: ",
  "sn41:1.2.5": "“‘saṃyojanan’ti vā, āvuso, ‘saṃyojaniyā dhammā’ti vā ime dhammā nānatthā ceva nānābyañjanā cā”ti. ",
  "sn41:1.2.6": "Ekaccehi therehi bhikkhūhi evaṃ byākataṃ: ",
  "sn41:1.2.7": "“‘saṃyojanan’ti vā, āvuso, ‘saṃyojaniyā dhammā’ti vā ime dhammā ekatthā byañjanameva nānan”ti. ",
  "sn41:1.3.1": "Atha kho citto gahapati yena therā bhikkhū tenupasaṅkami; upasaṅkamitvā there bhikkhū abhivādetvā ekamantaṃ nisīdi. Ekamantaṃ nisinno kho citto gahapati there bhikkhū etadavoca: ",
  "sn41:1.3.2": "“sutaṃ metaṃ, bhante, sambahulānaṃ kira therānaṃ bhikkhūnaṃ pacchābhattaṃ piṇḍapātapaṭikkantānaṃ maṇḍalamāḷe sannisinnānaṃ sannipatitānaṃ ayamantarākathā udapādi: ",
  "sn41:1.3.3": "‘saṃyojanan’ti vā, āvuso, ‘saṃyojaniyā dhammā’ti vā ime dhammā nānatthā nānābyañjanā udāhu ekatthā byañjanameva nānan”ti? ",
  "sn41:1.3.4": "Ekaccehi therehi bhikkhūhi evaṃ byākataṃ: ",
  "sn41:1.3.5": "“‘saṃyojanan’ti vā, āvuso, ‘saṃyojaniyā dhammā’ti vā ime dhammā nānatthā ceva nānābyañjanā cā”ti. ",
  "sn41:1.3.6": "Ekaccehi therehi bhikkhūhi evaṃ byākataṃ “‘saṃyojanan’ti vā, āvuso, ‘saṃyojaniyā dhammā’ti vā ime dhammā ekatthā byañjanameva nānan”ti. ",
  "sn41:1.3.7": "“Evaṃ, gahapatī”ti. ",
  "sn41:1.4.1": "“‘Saṃyojanan’ti vā, bhante, ‘saṃyojaniyā dhammā’ti vā ime dhammā nānatthā ceva nānābyañjanā ca. ",
  "sn41:1.4.2": "Tena hi, bhante, upamaṃ vo karissāmi. ",
  "sn41:1.4.3": "Upamāyapidhekacce viññū purisā bhāsitassa atthaṃ ājānanti. ",
  "sn41:1.4.4": "Seyyathāpi, bhante, kāḷo ca balībaddo odāto ca balībaddo ekena dāmena vā yottena vā saṃyuttā assu. ",
  "sn41:1.4.5": "Yo nu kho evaṃ vadeyya: ",
  "sn41:1.4.6": "‘kāḷo balībaddo odātassa balībaddassa saṃyojanaṃ, odāto balībaddo kāḷassa balībaddassa saṃyojanan’ti, sammā nu kho so vadamāno vadeyyā”ti? ",
  "sn41:1.4.7": "“No hetaṃ, gahapati. ",
  "sn41:1.4.8": "Na kho, gahapati, kāḷo balībaddo odātassa balībaddassa saṃyojanaṃ, napi odāto balībaddo kāḷassa balībaddassa saṃyojanaṃ; ",
  "sn41:1.4.9": "yena kho te ekena dāmena vā yottena vā saṃyuttā taṃ tattha saṃyojanan”ti. ",
  "sn41:1.4.10": "“Evameva kho, bhante, na cakkhu rūpānaṃ saṃyojanaṃ, na rūpā cakkhussa saṃyojanaṃ; ",
  "sn41:1.4.11": "yañca tattha tadubhayaṃ paṭicca uppajjati chandarāgo taṃ tattha saṃyojanaṃ. ",
  "sn41:1.4.12": "Na sotaṃ saddānaṃ … ",
  "sn41:1.4.13": "na ghānaṃ gandhānaṃ … ",
  "sn41:1.4.14": "na jivhā rasānaṃ … ",
  "sn41:1.4.15": "na kāyo phoṭṭhabbānaṃ saṃyojanaṃ, na phoṭṭhabbā kāyassa saṃyojanaṃ; ",
  "sn41:1.4.16": "yañca tattha tadubhayaṃ paṭicca uppajjati chandarāgo taṃ tattha saṃyojanaṃ. ",
  "sn41:1.4.17": "Na mano dhammānaṃ saṃyojanaṃ, na dhammā manassa saṃyojanaṃ; ",
  "sn41:1.4.18": "yañca tattha tadubhayaṃ paṭicca uppajjati chandarāgo taṃ tattha saṃyojanan”ti. ",
  "sn41:1.4.19": "“Lābhā te, gahapati, suladdhaṃ te, gahapati, ",
  "sn41:1.4.20": "yassa te gambhīre buddhavacane paññācakkhu kamatī”ti. ",
  "sn41:1.4.21": "Paṭhamaṃ. ",
  "sn41:2.0.1": "Saṃyutta Nikāya 41 ",
  "sn41:2.0.2": "1. Cittavagga ",
  "sn41:2.0.3": "2. Paṭhamaisidattasutta ",
  "sn41:2.1.1": "Ekaṃ samayaṃ sambahulā therā bhikkhū macchikāsaṇḍe viharanti ambāṭakavane. ",
  "sn41:2.1.2": "Atha kho citto gahapati yena therā bhikkhū tenupasaṅkami; upasaṅkamitvā there bhikkhū abhivādetvā ekamantaṃ nisīdi. Ekamantaṃ nisinno kho citto gahapati there bhikkhū etadavoca: ",
  "sn41:2.1.3": "“adhivāsentu me, bhante, therā svātanāya bhattan”ti. ",
  "sn41:2.1.4": "Adhivāsesuṃ kho therā bhikkhū tuṇhībhāvena. ",
  "sn41:2.1.5": "Atha kho citto gahapati therānaṃ bhikkhūnaṃ adhivāsanaṃ viditvā uṭṭhāyāsanā there bhikkhū abhivādetvā padakkhiṇaṃ katvā pakkāmi. ",
  "sn41:2.1.6": "Atha kho therā bhikkhū tassā rattiyā accayena pubbaṇhasamayaṃ nivāsetvā pattacīvaramādāya yena cittassa gahapatissa nivesanaṃ tenupasaṅkamiṃsu; upasaṅkamitvā paññatte āsane nisīdiṃsu. ",
  "sn41:2.2.1": "Atha kho citto gahapati yena therā bhikkhū tenupasaṅkami; upasaṅkamitvā there bhikkhū abhivādetvā ekamantaṃ nisīdi. Ekamantaṃ nisinno kho citto gahapati āyasmantaṃ theraṃ etadavoca: ",
  "sn41:2.2.2": "“‘dhātunānattaṃ, dhātunānattan’ti, bhante thera, vuccati. ",
  "sn41:2.2.3": "Kittāvatā nu kho, bhante, dhātunānattaṃ vuttaṃ bhagavatā”ti? ",
  "sn41:2.2.4": "Evaṃ vutte, āyasmā thero tuṇhī ahosi. ",
  "sn41:2.2.5": "Dutiyampi kho citto gahapati āyasmantaṃ theraṃ etadavoca: ",
  "sn41:2.2.6": "“‘dhātunānattaṃ, dhātunānattan’ti, bhante thera, vuccati. ",
  "sn41:2.2.7": "Kittāvatā nu kho, bhante, dhātunānattaṃ vuttaṃ bhagavatā”ti? ",
  "sn41:2.2.8": "Dutiyampi kho āyasmā thero tuṇhī ahosi. ",
  "sn41:2.2.9": "Tatiyampi kho citto gahapati āyasmantaṃ theraṃ etadavoca: ",
  "sn41:2.2.10": "“‘dhātunānattaṃ, dhātunānattan’ti, bhante thera, vuccati. ",
  "sn41:2.2.11": "Kittāvatā nu kho, bhante, dhātunānattaṃ vuttaṃ bhagavatā”ti? ",
  "sn41:2.2.12": "Tatiyampi kho āyasmā thero tuṇhī ahosi. ",
  "sn41:2.3.1": "Tena kho pana samayena āyasmā isidatto tasmiṃ bhikkhusaṅghe sabbanavako hoti. ",
  "sn41:2.3.2": "Atha kho āyasmā isidatto āyasmantaṃ theraṃ etadavoca: ",
  "sn41:2.3.3": "“byākaromahaṃ, bhante thera, cittassa gahapatino etaṃ pañhan”ti? ",
  "sn41:2.3.4": "“Byākarohi tvaṃ, āvuso isidatta, cittassa gahapatino etaṃ pañhan”ti. ",
  "sn41:2.3.5": "“Evañhi tvaṃ, gahapati, pucchasi: ",
  "sn41:2.3.6": "‘dhātunānattaṃ, dhātunānattanti, bhante thera, vuccati. ",
  "sn41:2.3.7": "Kittāvatā nu kho, bhante, dhātunānattaṃ, vuttaṃ bhagavatā’”ti? ",
  "sn41:2.3.8": "“Evaṃ, bhante”. ",
  "sn41:2.3.9": "“Idaṃ kho, gahapati, dhātunānattaṃ vuttaṃ bhagavatā—",
  "sn41:2.3.10": "cakkhudhātu, rūpadhātu, cakkhuviññāṇadhātu …pe… ",
  "sn41:2.3.11": "manodhātu, dhammadhātu, manoviññāṇadhātu. ",
  "sn41:2.3.12": "Ettāvatā kho, gahapati, dhātunānattaṃ vuttaṃ bhagavatā”ti. ",
  "sn41:2.4.1": "Atha kho citto gahapati āyasmato isidattassa bhāsitaṃ abhinanditvā anumoditvā there bhikkhū paṇītena khādanīyena bhojanīyena sahatthā santappesi sampavāresi. ",
  "sn41:2.4.2": "Atha kho therā bhikkhū bhuttāvino onītapattapāṇino uṭṭhāyāsanā pakkamiṃsu. ",
  "sn41:2.4.3": "Atha kho āyasmā thero āyasmantaṃ isidattaṃ etadavoca: ",
  "sn41:2.4.4": "“sādhu kho taṃ, āvuso isidatta, eso pañho paṭibhāsi, neso pañho maṃ paṭibhāsi. ",
  "sn41:2.4.5": "Tenahāvuso isidatta, yadā aññathāpi evarūpo pañho āgaccheyya, taññevettha paṭibhāseyyā”ti. ",
  "sn41:2.4.6": "Dutiyaṃ. ",
  "sn41:3.0.1": "Saṃyutta Nikāya 41 ",
  "sn41:3.0.2": "1. Cittavagga ",
  "sn41:3.0.3": "3. Dutiyaisidattasutta ",
  "sn41:3.1.1": "Ekaṃ samayaṃ sambahulā therā bhikkhū macchikāsaṇḍe viharanti ambāṭakavane. ",
  "sn41:3.1.2": "Atha kho citto gahapati yena therā bhikkhū tenupasaṅkami; upasaṅkamitvā there bhikkhū abhivādetvā ekamantaṃ nisīdi. Ekamantaṃ nisinno kho citto gahapati there bhikkhū etadavoca: ",
  "sn41:3.1.3": "“adhivāsentu me, bhante therā, svātanāya bhattan”ti. ",
  "sn41:3.1.4": "Adhivāsesuṃ kho therā bhikkhū tuṇhībhāvena. ",
  "sn41:3.1.5": "Atha kho citto gahapati therānaṃ bhikkhūnaṃ adhivāsanaṃ viditvā uṭṭhāyāsanā there bhikkhū abhivādetvā padakkhiṇaṃ katvā pakkāmi. ",
  "sn41:3.1.6": "Atha kho therā bhikkhū tassā rattiyā accayena pubbaṇhasamayaṃ nivāsetvā pattacīvaramādāya yena cittassa gahapatissa nivesanaṃ tenupasaṅkamiṃsu; upasaṅkamitvā paññatte āsane nisīdiṃsu. ",
  "sn41:3.2.1": "Atha kho citto gahapati yena therā bhikkhū tenupasaṅkami; upasaṅkamitvā there bhikkhū abhivādetvā ekamantaṃ nisīdi. Ekamantaṃ nisinno kho citto gahapati āyasmantaṃ theraṃ etadavoca: ",
  "sn41:3.2.2": "“yā imā, bhante thera, anekavihitā diṭṭhiyo loke uppajjanti: ",
  "sn41:3.2.3": "‘sassato lokoti vā, asassato lokoti vā, antavā lokoti vā, anantavā lokoti vā, taṃ jīvaṃ taṃ sarīranti vā, aññaṃ jīvaṃ aññaṃ sarīranti vā, hoti tathāgato paraṃ maraṇāti vā, na hoti tathāgato paraṃ maraṇāti vā, hoti ca na ca hoti tathāgato paraṃ maraṇāti vā, neva hoti na na hoti tathāgato paraṃ maraṇā’ti vā. ",
  "sn41:3.2.4": "Yāni cimāni dvāsaṭṭhi diṭṭhigatāni brahmajāle bhaṇitāni; ",
  "sn41:3.2.5": "imā nu kho, bhante, diṭṭhiyo kismiṃ sati honti, kismiṃ asati na hontī”ti? ",
  "sn41:3.3.1": "Evaṃ vutte, āyasmā thero tuṇhī ahosi. ",
  "sn41:3.3.2": "Dutiyampi kho citto gahapati …pe… ",
  "sn41:3.3.3": "tatiyampi kho citto gahapati āyasmantaṃ theraṃ etadavoca: ",
  "sn41:3.3.4": "“yā imā, bhante thera, anekavihitā diṭṭhiyo loke uppajjanti—",
  "sn41:3.3.5": "sassato lokoti vā, asassato lokoti vā, antavā lokoti vā, anantavā lokoti vā, taṃ jīvaṃ taṃ sarīranti vā, aññaṃ jīvaṃ aññaṃ sarīranti vā, hoti tathāgato paraṃ maraṇāti vā, na hoti tathāgato paraṃ maraṇāti vā, hoti ca na ca hoti tathāgato paraṃ maraṇāti vā, neva hoti na na hoti tathāgato paraṃ maraṇāti vā. ",
  "sn41:3.3.6": "Yāni cimāni dvāsaṭṭhi diṭṭhigatāni brahmajāle bhaṇitāni; ",
  "sn41:3.3.7": "imā nu kho, bhante, diṭṭhiyo kismiṃ sati honti, kismiṃ asati na hontī”ti? ",
  "sn41:3.3.8": "Tatiyampi kho āyasmā thero tuṇhī ahosi. ",
  "sn41:3.4.1": "Tena kho pana samayena āyasmā isidatto tasmiṃ bhikkhusaṅghe sabbanavako hoti. ",
  "sn41:3.4.2": "Atha kho āyasmā isidatto āyasmantaṃ theraṃ etadavoca: ",
  "sn41:3.4.3": "“byākaromahaṃ, bhante thera, cittassa gahapatino etaṃ pañhan”ti? ",
  "sn41:3.4.4": "“Byākarohi tvaṃ, āvuso isidatta, cittassa gahapatino etaṃ pañhan”ti. ",
  "sn41:3.4.5": "“Evañhi tvaṃ, gahapati, pucchasi: ",
  "sn41:3.4.6": "‘yā imā, bhante thera, anekavihitā diṭṭhiyo loke uppajjanti—",
  "sn41:3.4.7": "sassato lokoti vā …pe…; ",
  "sn41:3.4.8": "imā nu kho, bhante, diṭṭhiyo kismiṃ sati honti, kismiṃ asati na hontī’”ti? ",
  "sn41:3.4.9": "“Evaṃ, bhante”. ",
  "sn41:3.4.10": "“Yā imā, gahapati, anekavihitā diṭṭhiyo loke uppajjanti: ",
  "sn41:3.4.11": "‘sassato lokoti vā, asassato lokoti vā, antavā lokoti vā anantavā lokoti vā, taṃ jīvaṃ taṃ sarīranti vā, aññaṃ jīvaṃ aññaṃ sarīranti vā, hoti tathāgato paraṃ maraṇāti vā, na hoti tathāgato paraṃ maraṇāti vā, hoti ca na ca hoti tathāgato paraṃ maraṇāti vā, neva hoti na na hoti tathāgato paraṃ maraṇāti vā. ",
  "sn41:3.4.12": "Yāni cimāni dvāsaṭṭhi diṭṭhigatāni brahmajāle bhaṇitāni; ",
  "sn41:3.4.13": "imā kho, gahapati, diṭṭhiyo sakkāyadiṭṭhiyā sati honti, sakkāyadiṭṭhiyā asati na hontī’”ti. ",
  "sn41:3.5.1": "“Kathaṃ pana, bhante, sakkāyadiṭṭhi hotī”ti? ",
  "sn41:3.5.2": "“Idha, gahapati, assutavā puthujjano ariyānaṃ adassāvī ariyadhammassa akovido ariyadhamme avinīto, sappurisānaṃ adassāvī sappurisadhammassa akovido sappurisadhamme avinīto ",
  "sn41:3.5.3": "rūpaṃ attato samanupassati, rūpavantaṃ vā attānaṃ, attani vā rūpaṃ, rūpasmiṃ vā attānaṃ; ",
  "sn41:3.5.4": "vedanaṃ attato samanupassati …pe… ",
  "sn41:3.5.5": "saññaṃ … ",
  "sn41:3.5.6": "saṅkhāre … ",
  "sn41:3.5.7": "viññāṇaṃ attato samanupassati, viññāṇavantaṃ vā attānaṃ, attani vā viññāṇaṃ, viññāṇasmiṃ vā attānaṃ. ",
  "sn41:3.5.8": "Evaṃ kho, gahapati, sakkāyadiṭṭhi hotī”ti. ",
  "sn41:3.6.1": "“Kathaṃ pana, bhante, sakkāyadiṭṭhi na hotī”ti? ",
  "sn41:3.6.2": "“Idha, gahapati, sutavā ariyasāvako ariyānaṃ dassāvī ariyadhammassa kovido ariyadhamme suvinīto sappurisānaṃ dassāvī sappurisadhammassa kovido sappurisadhamme suvinīto ",
  "sn41:3.6.3": "na rūpaṃ attato samanupassati, na rūpavantaṃ vā attānaṃ, na attani vā rūpaṃ, na rūpasmiṃ vā attānaṃ; ",
  "sn41:3.6.4": "na vedanaṃ … ",
  "sn41:3.6.5": "na saññaṃ … ",
  "sn41:3.6.6": "na saṅkhāre … ",
  "sn41:3.6.7": "na viññāṇaṃ attato samanupassati, na viññāṇavantaṃ vā attānaṃ, na attani vā viññāṇaṃ, na viññāṇasmiṃ vā attānaṃ. ",
  "sn41:3.6.8": "Evaṃ kho, gahapati, sakkāyadiṭṭhi na hotī”ti. ",
  "sn41:3.7.1": "“Kuto, bhante, ayyo isidatto āgacchatī”ti? ",
  "sn41:3.7.2": "“Avantiyā kho, gahapati, āgacchāmī”ti. ",
  "sn41:3.7.3": "“Atthi, bhante, avantiyā isidatto nāma kulaputto amhākaṃ adiṭṭhasahāyo pabbajito? ",
  "sn41:3.7.4": "Diṭṭho so āyasmatā”ti? ",
  "sn41:3.7.5": "“Evaṃ, gahapatī”ti. ",
  "sn41:3.7.6": "“Kahaṃ nu kho so, bhante, āyasmā etarahi viharatī”ti? ",
  "sn41:3.7.7": "Evaṃ vutte, āyasmā isidatto tuṇhī ahosi. ",
  "sn41:3.7.8": "“Ayyo no, bhante, isidatto”ti? ",
  "sn41:3.7.9": "“Evaṃ, gahapatī”ti. ",
  "sn41:3.7.10": "“Abhiramatu, bhante, ayyo isidatto macchikāsaṇḍe. ",
  "sn41:3.7.11": "Ramaṇīyaṃ ambāṭakavanaṃ. ",
  "sn41:3.7.12": "Ahaṃ ayyassa isidattassa ussukkaṃ karissāmi cīvarapiṇḍapātasenāsanagilānappaccayabhesajjaparikkhārānan”ti. ",
  "sn41:3.7.13": "“Kalyāṇaṃ vuccati, gahapatī”ti. ",
  "sn41:3.8.1": "Atha kho citto gahapati āyasmato isidattassa bhāsitaṃ abhinanditvā anumoditvā there bhikkhū paṇītena khādanīyena bhojanīyena sahatthā santappesi sampavāresi. ",
  "sn41:3.8.2": "Atha kho therā bhikkhū bhuttāvino onītapattapāṇino uṭṭhāyāsanā pakkamiṃsu. ",
  "sn41:3.8.3": "Atha kho āyasmā thero āyasmantaṃ isidattaṃ etadavoca: ",
  "sn41:3.8.4": "“sādhu kho taṃ, āvuso isidatta, eso pañho paṭibhāsi. ",
  "sn41:3.8.5": "Neso pañho maṃ paṭibhāsi. ",
  "sn41:3.8.6": "Tenahāvuso isidatta, yadā aññathāpi evarūpo pañho āgaccheyya, taññevettha paṭibhāseyyā”ti. ",
  "sn41:3.8.7": "Atha kho āyasmā isidatto senāsanaṃ saṃsāmetvā pattacīvaramādāya macchikāsaṇḍamhā pakkāmi. ",
  "sn41:3.8.8": "Yaṃ macchikāsaṇḍamhā pakkāmi, tathā pakkantova ahosi, na puna paccāgacchīti. ",
  "sn41:3.8.9": "Tatiyaṃ. ",
  "sn41:4.0.1": "Saṃyutta Nikāya 41 ",
  "sn41:4.0.2": "1. Cittavagga ",
  "sn41:4.0.3": "4. Mahakapāṭihāriyasutta ",
  "sn41:4.1.1": "Ekaṃ samayaṃ sambahulā therā bhikkhū macchikāsaṇḍe viharanti ambāṭakavane. ",
  "sn41:4.1.2": "Atha kho citto gahapati yena therā bhikkhū tenupasaṅkami; upasaṅkamitvā there bhikkhū abhivādetvā ekamantaṃ nisīdi. Ekamantaṃ nisinno kho citto gahapati there bhikkhū etadavoca: ",
  "sn41:4.1.3": "“adhivāsentu me, bhante therā, svātanāya gokule bhattan”ti. ",
  "sn41:4.1.4": "Adhivāsesuṃ kho therā bhikkhū tuṇhībhāvena. ",
  "sn41:4.1.5": "Atha kho citto gahapati therānaṃ bhikkhūnaṃ adhivāsanaṃ viditvā uṭṭhāyāsanā there bhikkhū abhivādetvā padakkhiṇaṃ katvā pakkāmi. ",
  "sn41:4.1.6": "Atha kho therā bhikkhū tassā rattiyā accayena pubbaṇhasamayaṃ nivāsetvā pattacīvaramādāya yena cittassa gahapatino gokulaṃ tenupasaṅkamiṃsu; upasaṅkamitvā paññatte āsane nisīdiṃsu. ",
  "sn41:4.2.1": "Atha kho citto gahapati there bhikkhū paṇītena sappipāyāsena sahatthā santappesi sampavāresi. ",
  "sn41:4.2.2": "Atha kho therā bhikkhū bhuttāvino onītapattapāṇino uṭṭhāyāsanā pakkamiṃsu. ",
  "sn41:4.2.3": "Cittopi kho gahapati “sesakaṃ vissajjethā”ti vatvā there bhikkhū piṭṭhito piṭṭhito anubandhi. ",
  "sn41:4.2.4": "Tena kho pana samayena uṇhaṃ hoti kuthitaṃ; ",
  "sn41:4.2.5": "te ca therā bhikkhū paveliyamānena maññe kāyena gacchanti, yathā taṃ bhojanaṃ bhuttāvino. ",
  "sn41:4.3.1": "Tena kho pana samayena āyasmā mahako tasmiṃ bhikkhusaṃghe sabbanavako hoti. ",
  "sn41:4.3.2": "Atha kho āyasmā mahako āyasmantaṃ theraṃ etadavoca: ",
  "sn41:4.3.3": "“sādhu khvassa, bhante thera, sītako ca vāto vāyeyya, abbhasampilāpo ca assa, devo ca ekamekaṃ phusāyeyyā”ti. ",
  "sn41:4.4.1": "“Sādhu khvassa, āvuso mahaka, yaṃ sītako ca vāto vāyeyya, abbhasampilāpo ca assa, devo ca ekamekaṃ phusāyeyyā”ti. ",
  "sn41:4.4.2": "Atha kho āyasmā mahako tathārūpaṃ iddhābhisaṅkhāraṃ abhisaṅkhari yathā sītako ca vāto vāyi, abbhasampilāpo ca assa, devo ca ekamekaṃ phusi. ",
  "sn41:4.4.3": "Atha kho cittassa gahapatino etadahosi: ",
  "sn41:4.4.4": "“yo kho imasmiṃ bhikkhusaṃghe sabbanavako bhikkhu tassāyaṃ evarūpo iddhānubhāvo”ti. ",
  "sn41:4.4.5": "Atha kho āyasmā mahako ārāmaṃ sampāpuṇitvā āyasmantaṃ theraṃ etadavoca: ",
  "sn41:4.4.6": "“alamettāvatā, bhante therā”ti? ",
  "sn41:4.4.7": "“Alamettāvatā, āvuso mahaka. ",
  "sn41:4.4.8": "Katamettāvatā, āvuso mahaka. ",
  "sn41:4.4.9": "Pūjitamettāvatā, āvuso mahakā”ti. ",
  "sn41:4.4.10": "Atha kho therā bhikkhū yathāvihāraṃ agamaṃsu. ",
  "sn41:4.4.11": "Āyasmāpi mahako sakaṃ vihāraṃ agamāsi. ",
  "sn41:4.5.1": "Atha kho citto gahapati yenāyasmā mahako tenupasaṅkami; upasaṅkamitvā āyasmantaṃ mahakaṃ abhivādetvā ekamantaṃ nisīdi. Ekamantaṃ nisinno kho citto gahapati āyasmantaṃ mahakaṃ etadavoca: ",
  "sn41:4.5.2": "“sādhu me, bhante, ayyo mahako uttari manussadhammaṃ iddhipāṭihāriyaṃ dassetū”ti. ",
  "sn41:4.5.3": "“Tena hi tvaṃ, gahapati, ālinde uttarāsaṅgaṃ paññapetvā tiṇakalāpaṃ okāsehī”ti. ",
  "sn41:4.5.4": "“Evaṃ, bhante”ti kho citto gahapati āyasmato mahakassa paṭissutvā ālinde uttarāsaṅgaṃ paññapetvā tiṇakalāpaṃ okāsesi. ",
  "sn41:4.5.5": "Atha kho āyasmā mahako vihāraṃ pavisitvā sūcighaṭikaṃ datvā tathārūpaṃ iddhābhisaṅkhāraṃ abhisaṅkhari yathā tālacchiggaḷena ca aggaḷantarikāya ca acci nikkhamitvā tiṇāni jhāpesi, uttarāsaṅgaṃ na jhāpesi. ",
  "sn41:4.5.6": "Atha kho citto gahapati uttarāsaṅgaṃ papphoṭetvā saṃviggo lomahaṭṭhajāto ekamantaṃ aṭṭhāsi. ",
  "sn41:4.5.7": "Atha kho āyasmā mahako vihārā nikkhamitvā cittaṃ gahapatiṃ etadavoca: ",
  "sn41:4.5.8": "“alamettāvatā, gahapatī”ti? ",
  "sn41:4.6.1": "“Alamettāvatā, bhante mahaka. ",
  "sn41:4.6.2": "Katamettāvatā, bhante, mahaka. ",
  "sn41:4.6.3": "Pūjitamettāvatā, bhante mahaka. ",
  "sn41:4.6.4": "Abhiramatu, bhante, ayyo mahako macchikāsaṇḍe. ",
  "sn41:4.6.5": "Ramaṇīyaṃ ambāṭakavanaṃ. ",
  "sn41:4.6.6": "Ahaṃ ayyassa mahakassa ussukkaṃ karissāmi cīvarapiṇḍapātasenāsanagilānappaccayabhesajjaparikkhārānan”ti. ",
  "sn41:4.6.7": "“Kalyāṇaṃ vuccati, gahapatī”ti. ",
  "sn41:4.6.8": "Atha kho āyasmā mahako senāsanaṃ saṃsāmetvā pattacīvaramādāya macchikāsaṇḍamhā pakkāmi. ",
  "sn41:4.6.9": "Yaṃ macchikāsaṇḍamhā pakkāmi, tathā pakkantova ahosi; ",
  "sn41:4.6.10": "na puna paccāgacchīti. ",
  "sn41:4.6.11": "Catutthaṃ. ",
  "sn41:5.0.1": "Saṃyutta Nikāya 41 ",
  "sn41:5.0.2": "1. Cittavagga ",
  "sn41:5.0.3": "5. Paṭhamakāmabhūsutta ",
  "sn41:5.1.1": "Ekaṃ samayaṃ āyasmā kāmabhū macchikāsaṇḍe viharati ambāṭakavane. ",
  "sn41:5.1.2": "Atha kho citto gahapati yenāyasmā kāmabhū tenupasaṅkami; upasaṅkamitvā āyasmantaṃ kāmabhuṃ abhivādetvā ekamantaṃ nisīdi. Ekamantaṃ nisinnaṃ kho cittaṃ gahapatiṃ āyasmā kāmabhū etadavoca: ",
  "sn41:5.2.1": "“Vuttamidaṃ, gahapati: ",
  "sn41:5.3.1": "‘Nelaṅgo setapacchādo, ",
  "sn41:5.3.2": "ekāro vattatī ratho; ",
  "sn41:5.3.3": "Anīghaṃ passa āyantaṃ, ",
  "sn41:5.3.4": "chinnasotaṃ abandhanan’ti. ",
  "sn41:5.4.1": "Imassa nu kho, gahapati, saṅkhittena bhāsitassa kathaṃ vitthārena attho daṭṭhabbo”ti? ",
  "sn41:5.4.2": "“Kiṃ nu kho etaṃ, bhante, bhagavatā bhāsitan”ti? ",
  "sn41:5.4.3": "“Evaṃ, gahapatī”ti. ",
  "sn41:5.4.4": "“Tena hi, bhante, muhuttaṃ āgamehi yāvassa atthaṃ pekkhāmī”ti. ",
  "sn41:5.4.5": "Atha kho citto gahapati muhuttaṃ tuṇhī hutvā āyasmantaṃ kāmabhuṃ etadavoca: ",
  "sn41:5.5.1": "“‘Nelaṅgan’ti kho, bhante, sīlānametaṃ adhivacanaṃ. ",
  "sn41:5.5.2": "‘Setapacchādo’ti kho, bhante, vimuttiyā etaṃ adhivacanaṃ. ",
  "sn41:5.5.3": "‘Ekāro’ti kho, bhante, satiyā etaṃ adhivacanaṃ. ",
  "sn41:5.5.4": "‘Vattatī’ti kho, bhante, abhikkamapaṭikkamassetaṃ adhivacanaṃ. ",
  "sn41:5.5.5": "‘Ratho’ti kho, bhante, imassetaṃ cātumahābhūtikassa kāyassa adhivacanaṃ mātāpettikasambhavassa odanakummāsūpacayassa aniccucchādanaparimaddanabhedanaviddhaṃsanadhammassa. ",
  "sn41:5.5.6": "Rāgo kho, bhante, nīgho, doso nīgho, moho nīgho. ",
  "sn41:5.5.7": "Te khīṇāsavassa bhikkhuno pahīnā ucchinnamūlā tālāvatthukatā anabhāvaṅkatā āyatiṃ anuppādadhammā. ",
  "sn41:5.5.8": "Tasmā khīṇāsavo bhikkhu ‘anīgho’ti vuccati. ",
  "sn41:5.5.9": "‘Āyantan’ti kho, bhante, arahato etaṃ adhivacanaṃ. ",
  "sn41:5.5.10": "‘Soto’ti kho, bhante, taṇhāyetaṃ adhivacanaṃ. ",
  "sn41:5.5.11": "Sā khīṇāsavassa bhikkhuno pahīnā ucchinnamūlā tālāvatthukatā anabhāvaṅkatā āyatiṃ anuppādadhammā. ",
  "sn41:5.5.12": "Tasmā khīṇāsavo bhikkhu ‘chinnasoto’ti vuccati. ",
  "sn41:5.5.13": "Rāgo kho, bhante, bandhanaṃ, doso bandhanaṃ, moho bandhanaṃ. ",
  "sn41:5.5.14": "Te khīṇāsavassa bhikkhuno pahīnā ucchinnamūlā tālāvatthukatā anabhāvaṅkatā āyatiṃ anuppādadhammā. ",
  "sn41:5.5.15": "Tasmā khīṇāsavo bhikkhu ‘abandhano’ti vuccati. ",
  "sn41:5.5.16": "Iti kho, bhante, yaṃ taṃ bhagavatā vuttaṃ: ",
  "sn41:5.6.1": "‘Nelaṅgo setapacchādo, ",
  "sn41:5.6.2": "ekāro vattatī ratho; ",
  "sn41:5.6.3": "Anīghaṃ passa āyantaṃ, ",
  "sn41:5.6.4": "chinnasotaṃ abandhanan’ti. ",
  "sn41:5.7.1": "Imassa kho, bhante, bhagavatā saṅkhittena bhāsitassa evaṃ vitthārena atthaṃ ājānāmī”ti. ",
  "sn41:5.7.2": "“Lābhā te, gahapati, suladdhaṃ te, gahapati. ",
  "sn41:5.7.3": "Yassa te gambhīre buddhavacane paññācakkhu kamatī”ti. ",
  "sn41:5.7.4": "Pañcamaṃ. ",
  "sn41:6.0.1": "Saṃyutta Nikāya 41 ",
  "sn41:6.0.2": "1. Cittavagga ",
  "sn41:6.0.3": "6. Dutiyakāmabhūsutta ",
  "sn41:6.1.1": "Ekaṃ samayaṃ āyasmā kāmabhū macchikāsaṇḍe viharati ambāṭakavane. ",
  "sn41:6.1.2": "Atha kho citto gahapati yenāyasmā kāmabhū tenupasaṅkami; upasaṅkamitvā ekamantaṃ nisīdi. Ekamantaṃ nisinno kho citto gahapati āyasmantaṃ kāmabhuṃ etadavoca: ",
  "sn41:6.1.3": "“kati nu kho, bhante, saṅkhārā”ti? ",
  "sn41:6.1.4": "“Tayo kho, gahapati, saṅkhārā—",
  "sn41:6.1.5": "kāyasaṅkhāro, vacīsaṅkhāro, cittasaṅkhāro”ti. ",
  "sn41:6.1.6": "“Sādhu, bhante”ti kho citto gahapati āyasmato kāmabhussa bhāsitaṃ abhinanditvā anumoditvā āyasmantaṃ kāmabhuṃ uttariṃ pañhaṃ apucchi: ",
  "sn41:6.1.7": "“katamo pana, bhante, kāyasaṅkhāro, katamo vacīsaṅkhāro, katamo cittasaṅkhāro”ti? ",
  "sn41:6.1.8": "“Assāsapassāsā kho, gahapati, kāyasaṅkhāro, vitakkavicārā vacīsaṅkhāro, saññā ca vedanā ca cittasaṅkhāro”ti. ",
  "sn41:6.2.1": "“Sādhu, bhante”ti kho citto gahapati …pe… uttariṃ pañhaṃ apucchi: ",
  "sn41:6.2.2": "“kasmā pana, bhante, assāsapassāsā kāyasaṅkhāro, kasmā vitakkavicārā vacīsaṅkhāro, kasmā saññā ca vedanā ca cittasaṅkhāro”ti? ",
  "sn41:6.2.3": "“Assāsapassāsā kho, gahapati, kāyikā. Ete dhammā kāyappaṭibaddhā, tasmā assāsapassāsā kāyasaṅkhāro. ",
  "sn41:6.2.4": "Pubbe kho, gahapati, vitakketvā vicāretvā pacchā vācaṃ bhindati, tasmā vitakkavicārā vacīsaṅkhāro. ",
  "sn41:6.2.5": "Saññā ca vedanā ca cetasikā. Ete dhammā cittappaṭibaddhā, tasmā saññā ca vedanā ca cittasaṅkhāro”ti. ",
  "sn41:6.3.1": "“Sādhu …pe… uttariṃ pañhaṃ apucchi: ",
  "sn41:6.3.2": "“kathaṃ pana, bhante, saññāvedayitanirodhasamāpatti hotī”ti? ",
  "sn41:6.3.3": "“Na kho, gahapati, saññāvedayitanirodhaṃ samāpajjantassa bhikkhuno evaṃ hoti: ",
  "sn41:6.3.4": "‘ahaṃ saññāvedayitanirodhaṃ samāpajjissan’ti vā ‘ahaṃ saññāvedayitanirodhaṃ samāpajjāmī’ti vā ‘ahaṃ saññāvedayitanirodhaṃ samāpanno’ti vā. ",
  "sn41:6.3.5": "Atha khvassa pubbeva tathā cittaṃ bhāvitaṃ hoti yaṃ taṃ tathattāya upanetī”ti. ",
  "sn41:6.4.1": "“Sādhu …pe… uttariṃ pañhaṃ apucchi: ",
  "sn41:6.4.2": "“saññāvedayitanirodhaṃ samāpajjantassa pana, bhante, bhikkhuno katame dhammā paṭhamaṃ nirujjhanti, yadi vā kāyasaṅkhāro, yadi vā vacīsaṅkhāro, yadi vā cittasaṅkhāro”ti? ",
  "sn41:6.4.3": "“Saññāvedayitanirodhaṃ samāpajjantassa kho, gahapati, bhikkhuno vacīsaṅkhāro paṭhamaṃ nirujjhati, tato kāyasaṅkhāro, tato cittasaṅkhāro”ti. ",
  "sn41:6.5.1": "“Sādhu …pe… uttariṃ pañhaṃ apucchi: ",
  "sn41:6.5.2": "“yvāyaṃ, bhante, mato kālaṅkato, yo cāyaṃ bhikkhu saññāvedayitanirodhaṃ samāpanno, imesaṃ kiṃ nānākaraṇan”ti? ",
  "sn41:6.5.3": "“Yvāyaṃ, gahapati, mato kālaṅkato tassa kāyasaṅkhāro niruddho paṭippassaddho, vacīsaṅkhāro niruddho paṭippassaddho, cittasaṅkhāro niruddho paṭippassaddho, āyu parikkhīṇo, usmā vūpasantā, indriyāni viparibhinnāni. ",
  "sn41:6.5.4": "Yo ca khvāyaṃ, gahapati, bhikkhu saññāvedayitanirodhaṃ samāpanno, tassapi kāyasaṅkhāro niruddho paṭippassaddho, vacīsaṅkhāro niruddho paṭippassaddho, cittasaṅkhāro niruddho paṭippassaddho, āyu aparikkhīṇo, usmā avūpasantā, indriyāni vippasannāni. ",
  "sn41:6.5.5": "Yvāyaṃ, gahapati, mato kālaṅkato, yo cāyaṃ bhikkhu saññāvedayitanirodhaṃ samāpanno, idaṃ nesaṃ nānākaraṇan”ti. ",
  "sn41:6.6.1": "“Sādhu …pe… uttariṃ pañhaṃ apucchi: ",
  "sn41:6.6.2": "“kathaṃ pana, bhante, saññāvedayitanirodhasamāpattiyā vuṭṭhānaṃ hotī”ti? ",
  "sn41:6.6.3": "“Na kho, gahapati, saññāvedayitanirodhasamāpattiyā vuṭṭhahantassa bhikkhuno evaṃ hoti: ",
  "sn41:6.6.4": "‘ahaṃ saññāvedayitanirodhasamāpattiyā vuṭṭhahissan’ti vā ‘ahaṃ saññāvedayitanirodhasamāpattiyā vuṭṭhahāmī’ti vā ‘ahaṃ saññāvedayitanirodhasamāpattiyā vuṭṭhito’ti vā. ",
  "sn41:6.6.5": "Atha khvassa pubbeva tathā cittaṃ bhāvitaṃ hoti, yaṃ taṃ tathattāya upanetī”ti. ",
  "sn41:6.7.1": "“Sādhu, bhante …pe… uttariṃ pañhaṃ apucchi: ",
  "sn41:6.7.2": "“saññāvedayitanirodhasamāpattiyā vuṭṭhahantassa pana, bhante, bhikkhuno katame dhammā paṭhamaṃ uppajjanti, yadi vā kāyasaṅkhāro, yadi vā vacīsaṅkhāro, yadi vā cittasaṅkhāro”ti? ",
  "sn41:6.7.3": "“Saññāvedayitanirodhasamāpattiyā vuṭṭhahantassa, gahapati, bhikkhuno cittasaṅkhāro paṭhamaṃ uppajjati, tato kāyasaṅkhāro, tato vacīsaṅkhāro”ti. ",
  "sn41:6.8.1": "“Sādhu …pe… uttariṃ pañhaṃ apucchi: ",
  "sn41:6.8.2": "“saññāvedayitanirodhasamāpattiyā vuṭṭhitaṃ pana, bhante, bhikkhuṃ kati phassā phusanti”? ",
  "sn41:6.8.3": "“Saññāvedayitanirodhasamāpattiyā vuṭṭhitaṃ kho, gahapati, bhikkhuṃ tayo phassā phusanti—",
  "sn41:6.8.4": "suññato phasso, animitto phasso, appaṇihito phasso”ti. ",
  "sn41:6.9.1": "“Sādhu …pe… uttariṃ pañhaṃ apucchi: ",
  "sn41:6.9.2": "“saññāvedayitanirodhasamāpattiyā vuṭṭhitassa pana, bhante, bhikkhuno kiṃninnaṃ cittaṃ hoti, kiṃpoṇaṃ, kiṃpabbhāran”ti? ",
  "sn41:6.9.3": "“Saññāvedayitanirodhasamāpattiyā vuṭṭhitassa kho, gahapati, bhikkhuno vivekaninnaṃ cittaṃ hoti vivekapoṇaṃ vivekapabbhāran”ti. ",
  "sn41:6.10.1": "“Sādhu, bhante”ti kho citto gahapati āyasmato kāmabhussa bhāsitaṃ abhinanditvā anumoditvā āyasmantaṃ kāmabhuṃ uttariṃ pañhaṃ apucchi: ",
  "sn41:6.10.2": "“saññāvedayitanirodhasamāpattiyā pana, bhante, kati dhammā bahūpakārā”ti? ",
  "sn41:6.10.3": "“Addhā kho tvaṃ, gahapati, yaṃ paṭhamaṃ pucchitabbaṃ taṃ pucchasi. ",
  "sn41:6.10.4": "Api ca tyāhaṃ byākarissāmi. ",
  "sn41:6.10.5": "Saññāvedayitanirodhasamāpattiyā kho, gahapati, dve dhammā bahūpakārā—",
  "sn41:6.10.6": "samatho ca vipassanā cā”ti. ",
  "sn41:6.10.7": "Chaṭṭhaṃ. ",
  "sn41:7.0.1": "Saṃyutta Nikāya 41 ",
  "sn41:7.0.2": "1. Cittavagga ",
  "sn41:7.0.3": "7. Godattasutta ",
  "sn41:7.1.1": "Ekaṃ samayaṃ āyasmā godatto macchikāsaṇḍe viharati ambāṭakavane. ",
  "sn41:7.1.2": "Atha kho citto gahapati yenāyasmā godatto tenupasaṅkami; upasaṅkamitvā āyasmantaṃ godattaṃ abhivādetvā ekamantaṃ nisīdi. Ekamantaṃ nisinnaṃ kho cittaṃ gahapatiṃ āyasmā godatto etadavoca: ",
  "sn41:7.1.3": "“yā cāyaṃ, gahapati, appamāṇā cetovimutti, yā ca ākiñcaññā cetovimutti, yā ca suññatā cetovimutti, yā ca animittā cetovimutti, ime dhammā nānatthā nānābyañjanā udāhu ekatthā byañjanameva nānan”ti? ",
  "sn41:7.1.4": "“Atthi, bhante, pariyāyo yaṃ pariyāyaṃ āgamma ime dhammā nānatthā ceva nānābyañjanā ca. ",
  "sn41:7.1.5": "Atthi pana, bhante, pariyāyo yaṃ pariyāyaṃ āgamma ime dhammā ekatthā byañjanameva nānan”ti. ",
  "sn41:7.2.1": "“Katamo ca, bhante, pariyāyo yaṃ pariyāyaṃ āgamma ime dhammā nānatthā ceva nānābyañjanā ca? ",
  "sn41:7.2.2": "Idha, bhante, bhikkhu mettāsahagatena cetasā ekaṃ disaṃ pharitvā viharati, tathā dutiyaṃ, tathā tatiyaṃ, tathā catutthaṃ. Iti uddhamadho tiriyaṃ sabbadhi sabbattatāya sabbāvantaṃ lokaṃ mettāsahagatena cetasā vipulena mahaggatena appamāṇena averena abyāpajjena pharitvā viharati. ",
  "sn41:7.2.3": "Karuṇāsahagatena cetasā …pe… ",
  "sn41:7.2.4": "muditāsahagatena cetasā …pe… ",
  "sn41:7.2.5": "upekkhāsahagatena cetasā ekaṃ disaṃ pharitvā viharati, tathā dutiyaṃ, tathā tatiyaṃ, tathā catutthaṃ. Iti uddhamadho tiriyaṃ sabbadhi sabbattatāya sabbāvantaṃ lokaṃ upekkhāsahagatena cetasā vipulena mahaggatena appamāṇena averena abyāpajjena pharitvā viharati. ",
  "sn41:7.2.6": "Ayaṃ vuccati, bhante, appamāṇā cetovimutti. ",
  "sn41:7.3.1": "Katamā ca, bhante, ākiñcaññā cetovimutti? ",
  "sn41:7.3.2": "Idha, bhante, bhikkhu sabbaso viññāṇañcāyatanaṃ samatikkamma, ‘natthi kiñcī’ti ākiñcaññāyatanaṃ upasampajja viharati. ",
  "sn41:7.3.3": "Ayaṃ vuccati, bhante, ākiñcaññā cetovimutti. ",
  "sn41:7.4.1": "Katamā ca, bhante, suññatā cetovimutti? ",
  "sn41:7.4.2": "Idha, bhante, bhikkhu araññagato vā rukkhamūlagato vā suññāgāragato vā iti paṭisañcikkhati: ",
  "sn41:7.4.3": "‘suññamidaṃ attena vā attaniyena vā’ti. ",
  "sn41:7.4.4": "Ayaṃ vuccati, bhante, suññatā cetovimutti. ",
  "sn41:7.5.1": "Katamā ca, bhante, animittā cetovimutti? ",
  "sn41:7.5.2": "Idha, bhante, bhikkhu sabbanimittānaṃ amanasikārā animittaṃ cetosamādhiṃ upasampajja viharati. ",
  "sn41:7.5.3": "Ayaṃ vuccati, bhante, animittā cetovimutti. ",
  "sn41:7.5.4": "Ayaṃ kho, bhante, pariyāyo yaṃ pariyāyaṃ āgamma ime dhammā nānatthā ceva nānābyañjanā ca. ",
  "sn41:7.6.1": "Katamo ca, bhante, pariyāyo yaṃ pariyāyaṃ āgamma ime dhammā ekatthā byañjanameva nānaṃ? ",
  "sn41:7.6.2": "Rāgo, bhante, pamāṇakaraṇo, doso pamāṇakaraṇo, moho pamāṇakaraṇo. ",
  "sn41:7.6.3": "Te khīṇāsavassa bhikkhuno pahīnā ucchinnamūlā tālāvatthukatā anabhāvaṅkatā āyatiṃ anuppādadhammā. ",
  "sn41:7.6.4": "Yāvatā kho, bhante, appamāṇā cetovimuttiyo, akuppā tāsaṃ cetovimutti aggamakkhāyati. ",
  "sn41:7.6.5": "Sā kho pana akuppā cetovimutti suññā rāgena, suññā dosena, suññā mohena. ",
  "sn41:7.6.6": "Rāgo kho, bhante, kiñcanaṃ, doso kiñcanaṃ, moho kiñcanaṃ. ",
  "sn41:7.6.7": "Te khīṇāsavassa bhikkhuno pahīnā ucchinnamūlā tālāvatthukatā anabhāvaṅkatā āyatiṃ anuppādadhammā. ",
  "sn41:7.6.8": "Yāvatā kho, bhante, ākiñcaññā cetovimuttiyo, akuppā tāsaṃ cetovimutti aggamakkhāyati. ",
  "sn41:7.6.9": "Sā kho pana akuppā cetovimutti suññā rāgena, suññā dosena, suññā mohena. ",
  "sn41:7.6.10": "Rāgo kho, bhante, nimittakaraṇo, doso nimittakaraṇo, moho nimittakaraṇo. ",
  "sn41:7.6.11": "Te khīṇāsavassa bhikkhuno pahīnā ucchinnamūlā tālāvatthukatā anabhāvaṅkatā āyatiṃ anuppādadhammā. ",
  "sn41:7.6.12": "Yāvatā kho, bhante, animittā cetovimuttiyo, akuppā tāsaṃ cetovimutti aggamakkhāyati. ",
  "sn41:7.6.13": "Sā kho pana akuppā cetovimutti suññā rāgena, suññā dosena, suññā mohena. ",
  "sn41:7.6.14": "Ayaṃ kho, bhante, pariyāyo yaṃ pariyāyaṃ āgamma ime dhammā ekatthā byañjanameva nānan”ti. ",
  "sn41:7.6.15": "“Lābhā te, gahapati, suladdhaṃ te, gahapati. ",
  "sn41:7.6.16": "Yassa te gambhīre buddhavacane paññācakkhu kamatī”ti. ",
  "sn41:7.6.17": "Sattamaṃ. ",
  "sn41:8.0.1": "Saṃyutta Nikāya 41 ",
  "sn41:8.0.2": "1. Cittavagga ",
  "sn41:8.0.3": "8. Nigaṇṭhanāṭaputtasutta ",
  "sn41:8.1.1": "Tena kho pana samayena nigaṇṭho nāṭaputto macchikāsaṇḍaṃ anuppatto hoti mahatiyā nigaṇṭhaparisāya saddhiṃ. ",
  "sn41:8.1.2": "Assosi kho citto gahapati: “nigaṇṭho kira nāṭaputto macchikāsaṇḍaṃ anuppatto mahatiyā nigaṇṭhaparisāya saddhin”ti. ",
  "sn41:8.1.3": "Atha kho citto gahapati sambahulehi upāsakehi saddhiṃ yena nigaṇṭho nāṭaputto tenupasaṅkami; upasaṅkamitvā nigaṇṭhena nāṭaputtena saddhiṃ sammodi. ",
  "sn41:8.1.4": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinnaṃ kho cittaṃ gahapatiṃ nigaṇṭho nāṭaputto etadavoca: ",
  "sn41:8.1.5": "“saddahasi tvaṃ, gahapati, samaṇassa gotamassa—",
  "sn41:8.1.6": "atthi avitakko avicāro samādhi, atthi vitakkavicārānaṃ nirodho”ti? ",
  "sn41:8.2.1": "“Na khvāhaṃ ettha, bhante, bhagavato saddhāya gacchāmi. ",
  "sn41:8.2.2": "Atthi avitakko avicāro samādhi, atthi vitakkavicārānaṃ nirodho”ti. ",
  "sn41:8.2.3": "Evaṃ vutte, nigaṇṭho nāṭaputto ulloketvā etadavoca: ",
  "sn41:8.2.4": "“idaṃ bhavanto passantu, yāva ujuko cāyaṃ citto gahapati, yāva asaṭho cāyaṃ citto gahapati, yāva amāyāvī cāyaṃ citto gahapati, vātaṃ vā so jālena bādhetabbaṃ maññeyya, yo vitakkavicāre nirodhetabbaṃ maññeyya, sakamuṭṭhinā vā so gaṅgāya sotaṃ āvāretabbaṃ maññeyya, yo vitakkavicāre nirodhetabbaṃ maññeyyā”ti. ",
  "sn41:8.3.1": "“Taṃ kiṃ maññasi, bhante, ",
  "sn41:8.3.2": "katamaṃ nu kho paṇītataraṃ—ñāṇaṃ vā saddhā vā”ti? ",
  "sn41:8.3.3": "“Saddhāya kho, gahapati, ñāṇaṃyeva paṇītataran”ti. ",
  "sn41:8.3.4": "“Ahaṃ kho, bhante, yāvadeva ākaṅkhāmi, vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharāmi. ",
  "sn41:8.3.5": "Ahaṃ kho, bhante, yāvadeva ākaṅkhāmi, vitakkavicārānaṃ vūpasamā …pe… dutiyaṃ jhānaṃ upasampajja viharāmi. ",
  "sn41:8.3.6": "Ahaṃ kho, bhante, yāvadeva ākaṅkhāmi, pītiyā ca virāgā …pe… tatiyaṃ jhānaṃ upasampajja viharāmi. ",
  "sn41:8.3.7": "Ahaṃ kho, bhante, yāvadeva ākaṅkhāmi, sukhassa ca pahānā …pe… catutthaṃ jhānaṃ upasampajja viharāmi. ",
  "sn41:8.3.8": "Na so khvāhaṃ, bhante, evaṃ jānanto evaṃ passanto kassa aññassa samaṇassa vā brāhmaṇassa vā saddhāya gamissāmi? ",
  "sn41:8.3.9": "Atthi avitakko avicāro samādhi, atthi vitakkavicārānaṃ nirodho”ti. ",
  "sn41:8.4.1": "Evaṃ vutte, nigaṇṭho nāṭaputto sakaṃ parisaṃ apaloketvā etadavoca: ",
  "sn41:8.4.2": "“idaṃ bhavanto passantu, yāva anujuko cāyaṃ citto gahapati, yāva saṭho cāyaṃ citto gahapati, yāva māyāvī cāyaṃ citto gahapatī”ti. ",
  "sn41:8.5.1": "“Idāneva kho te mayaṃ, bhante, bhāsitaṃ: ",
  "sn41:8.5.2": "‘evaṃ ājānāma idaṃ bhavanto passantu, yāva ujuko cāyaṃ citto gahapati, yāva asaṭho cāyaṃ citto gahapati, yāva amāyāvī cāyaṃ citto gahapatī’ti. ",
  "sn41:8.5.3": "Idāneva ca pana mayaṃ, bhante, bhāsitaṃ: ",
  "sn41:8.5.4": "‘evaṃ ājānāma idaṃ bhavanto passantu, yāva anujuko cāyaṃ citto gahapati, yāva saṭho cāyaṃ citto gahapati, yāva māyāvī cāyaṃ citto gahapatī’ti. ",
  "sn41:8.5.5": "Sace te, bhante, purimaṃ saccaṃ, pacchimaṃ te micchā. ",
  "sn41:8.5.6": "Sace pana te, bhante, purimaṃ micchā, pacchimaṃ te saccaṃ. ",
  "sn41:8.5.7": "Ime kho pana, bhante, dasa sahadhammikā pañhā āgacchanti. ",
  "sn41:8.5.8": "Yadā nesaṃ atthaṃ ājāneyyāsi, atha maṃ paṭihareyyāsi saddhiṃ nigaṇṭhaparisāya. ",
  "sn41:8.5.9": "Eko pañho, eko uddeso, ekaṃ veyyākaraṇaṃ. ",
  "sn41:8.5.10": "Dve pañhā, dve uddesā, dve veyyākaraṇāni. ",
  "sn41:8.5.11": "Tayo pañhā, tayo uddesā, tīṇi veyyākaraṇāni. ",
  "sn41:8.5.12": "Cattāro pañhā, cattāro uddesā, cattāri veyyākaraṇāni. ",
  "sn41:8.5.13": "Pañca pañhā, pañca uddesā, pañca veyyākaraṇāni. ",
  "sn41:8.5.14": "Cha pañhā, cha uddesā, cha veyyākaraṇāni. ",
  "sn41:8.5.15": "Satta pañhā, satta uddesā, satta veyyākaraṇāni. ",
  "sn41:8.5.16": "Aṭṭha pañhā, aṭṭha uddesā, aṭṭha veyyākaraṇāni. ",
  "sn41:8.5.17": "Nava pañhā, nava uddesā, nava veyyākaraṇāni. ",
  "sn41:8.5.18": "Dasa pañhā, dasa uddesā, dasa veyyākaraṇānī”ti. ",
  "sn41:8.5.19": "Atha kho citto gahapati nigaṇṭhaṃ nāṭaputtaṃ ime dasa sahadhammike pañhe āpucchitvā uṭṭhāyāsanā pakkāmīti. ",
  "sn41:8.5.20": "Aṭṭhamaṃ. ",
  "sn41:9.0.1": "Saṃyutta Nikāya 41 ",
  "sn41:9.0.2": "1. Cittavagga ",
  "sn41:9.0.3": "9. Acelakassapasutta ",
  "sn41:9.1.1": "Tena kho pana samayena acelo kassapo macchikāsaṇḍaṃ anuppatto hoti cittassa gahapatino purāṇagihisahāyo. ",
  "sn41:9.1.2": "Assosi kho citto gahapati: “acelo kira kassapo macchikāsaṇḍaṃ anuppatto amhākaṃ purāṇagihisahāyo”ti. ",
  "sn41:9.1.3": "Atha kho citto gahapati yena acelo kassapo tenupasaṅkami; upasaṅkamitvā acelena kassapena saddhiṃ sammodi. ",
  "sn41:9.1.4": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho citto gahapati acelaṃ kassapaṃ etadavoca: ",
  "sn41:9.1.5": "“kīvaciraṃ pabbajitassa, bhante kassapā”ti? ",
  "sn41:9.1.6": "“Tiṃsamattāni kho me, gahapati, vassāni pabbajitassā”ti. ",
  "sn41:9.1.7": "“Imehi pana te, bhante, tiṃsamattehi vassehi atthi koci uttari manussadhammā alamariyañāṇadassanaviseso adhigato phāsuvihāro”ti? ",
  "sn41:9.1.8": "“Imehi kho me, gahapati, tiṃsamattehi vassehi pabbajitassa natthi koci uttari manussadhammā alamariyañāṇadassanaviseso adhigato phāsuvihāro, aññatra naggeyyā ca muṇḍeyyā ca pāvaḷanipphoṭanāya cā”ti. ",
  "sn41:9.1.9": "Evaṃ vutte, citto gahapati acelaṃ kassapaṃ etadavoca: ",
  "sn41:9.1.10": "“acchariyaṃ vata, bho, abbhutaṃ vata, bho. ",
  "sn41:9.1.11": "Dhammassa svākkhātatā yatra hi nāma tiṃsamattehi vassehi na koci uttari manussadhammā alamariyañāṇadassanaviseso adhigato abhavissa phāsuvihāro, aññatra naggeyyā ca muṇḍeyyā ca pāvaḷanipphoṭanāya cā”ti. ",
  "sn41:9.2.1": "“Tuyhaṃ pana, gahapati, kīvaciraṃ upāsakattaṃ upagatassā”ti? ",
  "sn41:9.2.2": "“Mayhampi kho pana, bhante, tiṃsamattāni vassāni upāsakattaṃ upagatassā”ti. ",
  "sn41:9.2.3": "“Imehi pana te, gahapati, tiṃsamattehi vassehi atthi koci uttari manussadhammā alamariyañāṇadassanaviseso adhigato phāsuvihāro”ti? ",
  "sn41:9.2.4": "“Gihinopi siyā, bhante. ",
  "sn41:9.2.5": "Ahañhi, bhante, yāvadeva ākaṅkhāmi, vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharāmi. ",
  "sn41:9.2.6": "Ahañhi, bhante, yāvadeva ākaṅkhāmi, vitakkavicārānaṃ vūpasamā … dutiyaṃ jhānaṃ upasampajja viharāmi. ",
  "sn41:9.2.7": "Ahañhi, bhante, yāvadeva ākaṅkhāmi, pītiyā ca virāgā …pe… tatiyaṃ jhānaṃ upasampajja viharāmi. ",
  "sn41:9.2.8": "Ahañhi, bhante, yāvadeva ākaṅkhāmi, sukhassa ca pahānā …pe… catutthaṃ jhānaṃ upasampajja viharāmi. ",
  "sn41:9.2.9": "Sace kho panāhaṃ, bhante, bhagavato paṭhamataraṃ kālaṃ kareyyaṃ, anacchariyaṃ kho panetaṃ yaṃ maṃ bhagavā evaṃ byākareyya: ",
  "sn41:9.2.10": "‘natthi taṃ saṃyojanaṃ yena saṃyojanena saṃyutto citto gahapati puna imaṃ lokaṃ āgaccheyyā’”ti. ",
  "sn41:9.2.11": "Evaṃ vutte, acelo kassapo cittaṃ gahapatiṃ etadavoca: ",
  "sn41:9.2.12": "“acchariyaṃ vata bho, abbhutaṃ vata bho. ",
  "sn41:9.2.13": "Dhammassa svākkhātatā, yatra hi nāma gihī odātavasano evarūpaṃ uttari manussadhammā alamariyañāṇadassanavisesaṃ adhigamissati phāsuvihāraṃ. ",
  "sn41:9.2.14": "Labheyyāhaṃ, gahapati, imasmiṃ dhammavinaye pabbajjaṃ, labheyyaṃ upasampadan”ti. ",
  "sn41:9.3.1": "Atha kho citto gahapati acelaṃ kassapaṃ ādāya yena therā bhikkhū tenupasaṅkami; upasaṅkamitvā there bhikkhū etadavoca: ",
  "sn41:9.3.2": "“ayaṃ, bhante, acelo kassapo amhākaṃ purāṇagihisahāyo. ",
  "sn41:9.3.3": "Imaṃ therā pabbājentu upasampādentu. ",
  "sn41:9.3.4": "Ahamassa ussukkaṃ karissāmi cīvarapiṇḍapātasenāsanagilānappaccayabhesajjaparikkhārānan”ti. ",
  "sn41:9.3.5": "Alattha kho acelo kassapo imasmiṃ dhammavinaye pabbajjaṃ, alattha upasampadaṃ. ",
  "sn41:9.3.6": "Acirūpasampanno ca panāyasmā kassapo eko vūpakaṭṭho appamatto ātāpī pahitatto viharanto nacirasseva—yassatthāya kulaputtā sammadeva agārasmā anagāriyaṃ pabbajanti, tadanuttaraṃ—brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi. ",
  "sn41:9.3.7": "“Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi. ",
  "sn41:9.3.8": "Aññataro ca panāyasmā kassapo arahataṃ ahosīti. ",
  "sn41:9.3.9": "Navamaṃ. ",
  "sn41:10.0.1": "Saṃyutta Nikāya 41 ",
  "sn41:10.0.2": "1. Cittavagga ",
  "sn41:10.0.3": "10. Gilānadassanasutta ",
  "sn41:10.1.1": "Tena kho pana samayena citto gahapati ābādhiko hoti dukkhito bāḷhagilāno. ",
  "sn41:10.1.2": "Atha kho sambahulā ārāmadevatā vanadevatā rukkhadevatā osadhitiṇavanappatīsu adhivatthā devatā saṅgamma samāgamma cittaṃ gahapatiṃ etadavocuṃ: ",
  "sn41:10.1.3": "“paṇidhehi, gahapati, anāgatamaddhānaṃ rājā assaṃ cakkavattī”ti. ",
  "sn41:10.2.1": "Evaṃ vutte, citto gahapati tā ārāmadevatā vanadevatā rukkhadevatā osadhitiṇavanappatīsu adhivatthā devatā etadavoca: ",
  "sn41:10.2.2": "“tampi aniccaṃ, tampi addhuvaṃ, tampi pahāya gamanīyan”ti. ",
  "sn41:10.2.3": "Evaṃ vutte, cittassa gahapatino mittāmaccā ñātisālohitā cittaṃ gahapatiṃ etadavocuṃ: ",
  "sn41:10.2.4": "“satiṃ, ayyaputta, upaṭṭhapehi, mā vippalapī”ti. ",
  "sn41:10.2.5": "“Kiṃ tāhaṃ vadāmi yaṃ maṃ tumhe evaṃ vadetha: ",
  "sn41:10.2.6": "‘satiṃ, ayyaputta, upaṭṭhapehi, mā vippalapī’”ti? ",
  "sn41:10.2.7": "“Evaṃ kho tvaṃ, ayyaputta, vadesi: ",
  "sn41:10.2.8": "‘tampi aniccaṃ, tampi addhuvaṃ, tampi pahāya gamanīyan’”ti. ",
  "sn41:10.2.9": "“Tathā hi pana maṃ ārāmadevatā vanadevatā rukkhadevatā osadhitiṇavanappatīsu adhivatthā devatā evamāhaṃsu: ",
  "sn41:10.2.10": "‘paṇidhehi, gahapati, anāgatamaddhānaṃ rājā assaṃ cakkavattī’ti. ",
  "sn41:10.2.11": "Tāhaṃ evaṃ vadāmi: ",
  "sn41:10.2.12": "‘tampi aniccaṃ …pe… tampi pahāya gamanīyan’”ti. ",
  "sn41:10.2.13": "“Kiṃ pana tā, ayyaputta, ārāmadevatā vanadevatā rukkhadevatā osadhitiṇavanappatīsu adhivatthā devatā atthavasaṃ sampassamānā evamāhaṃsu: ",
  "sn41:10.2.14": "‘paṇidhehi, gahapati, anāgatamaddhānaṃ rājā assaṃ cakkavattī’”ti? ",
  "sn41:10.2.15": "“Tāsaṃ kho ārāmadevatānaṃ vanadevatānaṃ rukkhadevatānaṃ osadhitiṇavanappatīsu adhivatthānaṃ devatānaṃ evaṃ hoti: ",
  "sn41:10.2.16": "‘ayaṃ kho citto gahapati, sīlavā kalyāṇadhammo. ",
  "sn41:10.2.17": "Sace paṇidahissati—",
  "sn41:10.2.18": "anāgatamaddhānaṃ rājā assaṃ cakkavattī’ti, ‘tassa kho ayaṃ ijjhissati, sīlavato cetopaṇidhi visuddhattā dhammiko dhammikaṃ phalaṃ anupassatī’ti. ",
  "sn41:10.2.19": "Imaṃ kho tā ārāmadevatā vanadevatā rukkhadevatā osadhitiṇavanappatīsu adhivatthā devatā atthavasaṃ sampassamānā evamāhaṃsu: ",
  "sn41:10.2.20": "‘paṇidhehi, gahapati, anāgatamaddhānaṃ rājā assaṃ cakkavattī’ti. ",
  "sn41:10.2.21": "Tāhaṃ evaṃ vadāmi: ",
  "sn41:10.2.22": "‘tampi aniccaṃ, tampi addhuvaṃ, tampi pahāya gamanīyan’”ti. ",
  "sn41:10.3.1": "“Tena hi, ayyaputta, amhepi ovadāhī”ti. ",
  "sn41:10.3.2": "“Tasmā hi vo evaṃ sikkhitabbaṃ—",
  "sn41:10.3.3": "buddhe aveccappasādena samannāgatā bhavissāma: ",
  "sn41:10.3.4": "‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti. ",
  "sn41:10.3.5": "Dhamme aveccappasādena samannāgatā bhavissāma: ",
  "sn41:10.3.6": "‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhī’ti. ",
  "sn41:10.3.7": "Saṅghe aveccappasādena samannāgatā bhavissāma: ",
  "sn41:10.3.8": "‘suppaṭipanno bhagavato sāvakasaṅgho, ujuppaṭipanno bhagavato sāvakasaṅgho, ñāyappaṭipanno bhagavato sāvakasaṅgho, sāmīcippaṭipanno bhagavato sāvakasaṅgho, yadidaṃ cattāri purisayugāni aṭṭha purisapuggalā esa bhagavato sāvakasaṅgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassā’ti. ",
  "sn41:10.3.9": "Yaṃ kho pana kiñci kule deyyadhammaṃ sabbaṃ taṃ appaṭivibhattaṃ bhavissati sīlavantehi kalyāṇadhammehīti evañhi vo sikkhitabban”ti. ",
  "sn41:10.3.10": "Atha kho citto gahapati mittāmacce ñātisālohite buddhe ca dhamme ca saṅghe ca cāge ca samādapetvā kālamakāsīti. ",
  "sn41:10.3.11": "Dasamaṃ. ",
  "sn41:10.3.12": "Cittavaggo paṭhamo. ",
  "sn41:10.4.1": "Saṃyojanaṃ dve isidattā, ",
  "sn41:10.4.2": "Mahako kāmabhūpi ca; ",
  "sn41:10.4.3": "Godatto ca nigaṇṭho ca, ",
  "sn41:10.4.4": "Acelena gilānadassananti. ",
  "sn41:10.4.5": "Cittasaṃyuttaṃ samattaṃ. "
}