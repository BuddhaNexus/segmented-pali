{
  "sn28:1.0.1": "Saṃyutta Nikāya 28 ",
  "sn28:1.0.2": "1. Sāriputtavagga ",
  "sn28:1.0.3": "1. Vivekajasutta ",
  "sn28:1.1.1": "Ekaṃ samayaṃ āyasmā sāriputto sāvatthiyaṃ viharati jetavane anāthapiṇḍikassa ārāme. ",
  "sn28:1.1.2": "Atha kho āyasmā sāriputto pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. ",
  "sn28:1.1.3": "Sāvatthiyaṃ piṇḍāya caritvā pacchābhattaṃ piṇḍapātapaṭikkanto yena andhavanaṃ tenupasaṅkami divāvihārāya. ",
  "sn28:1.1.4": "Andhavanaṃ ajjhogāhetvā aññatarasmiṃ rukkhamūle divāvihāraṃ nisīdi. ",
  "sn28:1.2.1": "Atha kho āyasmā sāriputto sāyanhasamayaṃ paṭisallānā vuṭṭhito yena jetavanaṃ anāthapiṇḍikassa ārāmo tenupasaṅkami. ",
  "sn28:1.2.2": "Addasā kho āyasmā ānando āyasmantaṃ sāriputtaṃ dūratova āgacchantaṃ. ",
  "sn28:1.2.3": "Disvāna āyasmantaṃ sāriputtaṃ etadavoca: ",
  "sn28:1.2.4": "“vippasannāni kho te, āvuso sāriputta, indriyāni; parisuddho mukhavaṇṇo pariyodāto. ",
  "sn28:1.2.5": "Katamenāyasmā sāriputto ajja vihārena vihāsī”ti? ",
  "sn28:1.3.1": "“Idhāhaṃ, āvuso, vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharāmi. ",
  "sn28:1.3.2": "Tassa mayhaṃ, āvuso, na evaṃ hoti: ",
  "sn28:1.3.3": "‘ahaṃ paṭhamaṃ jhānaṃ samāpajjāmī’ti vā ‘ahaṃ paṭhamaṃ jhānaṃ samāpanno’ti vā ‘ahaṃ paṭhamā jhānā vuṭṭhito’ti vā”ti. ",
  "sn28:1.3.4": "Tathā hi panāyasmato sāriputtassa dīgharattaṃ ahaṅkāramamaṅkāramānānusayā susamūhatā. ",
  "sn28:1.3.5": "Tasmā āyasmato sāriputtassa na evaṃ hoti: ",
  "sn28:1.3.6": "“‘ahaṃ paṭhamaṃ jhānaṃ samāpajjāmī’ti vā ‘ahaṃ paṭhamaṃ jhānaṃ samāpanno’ti vā ‘ahaṃ paṭhamā jhānā vuṭṭhito’ti vā”ti. ",
  "sn28:1.3.7": "Paṭhamaṃ. ",
  "sn28:2.0.1": "Saṃyutta Nikāya 28 ",
  "sn28:2.0.2": "1. Sāriputtavagga ",
  "sn28:2.0.3": "2. Avitakkasutta ",
  "sn28:2.1.1": "Sāvatthinidānaṃ. ",
  "sn28:2.1.2": "Addasā kho āyasmā ānando …pe… āyasmantaṃ sāriputtaṃ etadavoca: ",
  "sn28:2.1.3": "“vippasannāni kho te, āvuso sāriputta, indriyāni; parisuddho mukhavaṇṇo pariyodāto. ",
  "sn28:2.1.4": "Katamenāyasmā sāriputto ajja vihārena vihāsī”ti? ",
  "sn28:2.2.1": "“Idhāhaṃ, āvuso, vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharāmi. ",
  "sn28:2.2.2": "Tassa mayhaṃ, āvuso, na evaṃ hoti: ",
  "sn28:2.2.3": "‘ahaṃ dutiyaṃ jhānaṃ samāpajjāmī’ti vā ‘ahaṃ dutiyaṃ jhānaṃ samāpanno’ti vā ‘ahaṃ dutiyā jhānā vuṭṭhito’ti vā”ti. ",
  "sn28:2.2.4": "Tathā hi panāyasmato sāriputtassa dīgharattaṃ ahaṅkāramamaṅkāramānānusayā susamūhatā. ",
  "sn28:2.2.5": "Tasmā āyasmato sāriputtassa na evaṃ hoti: ",
  "sn28:2.2.6": "“‘ahaṃ dutiyaṃ jhānaṃ samāpajjāmī’ti vā ‘ahaṃ dutiyaṃ jhānaṃ samāpanno’ti vā ‘ahaṃ dutiyā jhānā vuṭṭhito’ti vā”ti. ",
  "sn28:2.2.7": "Dutiyaṃ. ",
  "sn28:3.0.1": "Saṃyutta Nikāya 28 ",
  "sn28:3.0.2": "1. Sāriputtavagga ",
  "sn28:3.0.3": "3. Pītisutta ",
  "sn28:3.1.1": "Sāvatthinidānaṃ. ",
  "sn28:3.1.2": "Addasā kho āyasmā ānando …pe… ",
  "sn28:3.1.3": "“vippasannāni kho te, āvuso sāriputta, indriyāni; parisuddho mukhavaṇṇo pariyodāto. ",
  "sn28:3.1.4": "Katamenāyasmā sāriputto ajja vihārena vihāsī”ti? ",
  "sn28:3.2.1": "“Idhāhaṃ, āvuso, pītiyā ca virāgā upekkhako ca vihāsiṃ sato ca sampajāno sukhañca kāyena paṭisaṃvedemi; yaṃ taṃ ariyā ācikkhanti ‘upekkhako satimā sukhavihārī’ti tatiyaṃ jhānaṃ upasampajja viharāmi. ",
  "sn28:3.2.2": "Tassa mayhaṃ, āvuso, na evaṃ hoti: ",
  "sn28:3.2.3": "‘ahaṃ tatiyaṃ jhānaṃ samāpajjāmī’ti vā ‘ahaṃ tatiyaṃ jhānaṃ samāpanno’ti vā ‘ahaṃ tatiyā jhānā vuṭṭhito’ti vā”ti. ",
  "sn28:3.2.4": "Tathā hi panāyasmato sāriputtassa dīgharattaṃ ahaṅkāramamaṅkāramānānusayā susamūhatā. ",
  "sn28:3.2.5": "Tasmā āyasmato sāriputtassa na evaṃ hoti: ",
  "sn28:3.2.6": "“‘ahaṃ tatiyaṃ jhānaṃ samāpajjāmī’ti vā ‘ahaṃ tatiyaṃ jhānaṃ samāpanno’ti vā ‘ahaṃ tatiyā jhānā vuṭṭhito’ti vā”ti. ",
  "sn28:3.2.7": "Tatiyaṃ. ",
  "sn28:4.0.1": "Saṃyutta Nikāya 28 ",
  "sn28:4.0.2": "1. Sāriputtavagga ",
  "sn28:4.0.3": "4. Upekkhāsutta ",
  "sn28:4.1.1": "Sāvatthinidānaṃ. ",
  "sn28:4.1.2": "Addasā kho āyasmā ānando …pe… ",
  "sn28:4.1.3": "“vippasannāni kho te, āvuso sāriputta, indriyāni; parisuddho mukhavaṇṇo pariyodāto. ",
  "sn28:4.1.4": "Katamenāyasmā sāriputto ajja vihārena vihāsī”ti? ",
  "sn28:4.2.1": "“Idhāhaṃ, āvuso, sukhassa ca pahānā dukkhassa ca pahānā pubbeva somanassadomanassānaṃ atthaṅgamā adukkhamasukhaṃ upekkhāsatipārisuddhiṃ catutthaṃ jhānaṃ upasampajja viharāmi. ",
  "sn28:4.2.2": "Tassa mayhaṃ, āvuso, na evaṃ hoti: ",
  "sn28:4.2.3": "‘ahaṃ catutthaṃ jhānaṃ samāpajjāmī’ti vā ‘ahaṃ catutthaṃ jhānaṃ samāpanno’ti vā ‘ahaṃ catutthā jhānā vuṭṭhito’ti vā”ti. ",
  "sn28:4.2.4": "Tathā hi panāyasmato sāriputtassa dīgharattaṃ ahaṅkāramamaṅkāramānānusayā susamūhatā. ",
  "sn28:4.2.5": "Tasmā āyasmato sāriputtassa na evaṃ hoti: ",
  "sn28:4.2.6": "“‘ahaṃ catutthaṃ jhānaṃ samāpajjāmī’ti vā ‘ahaṃ catutthaṃ jhānaṃ samāpanno’ti vā ‘ahaṃ catutthā jhānā vuṭṭhito’ti vā”ti. ",
  "sn28:4.2.7": "Catutthaṃ. ",
  "sn28:5.0.1": "Saṃyutta Nikāya 28 ",
  "sn28:5.0.2": "1. Sāriputtavagga ",
  "sn28:5.0.3": "5. Ākāsānañcāyatanasutta ",
  "sn28:5.1.1": "Sāvatthinidānaṃ. ",
  "sn28:5.1.2": "Addasā kho āyasmā ānando …pe… ",
  "sn28:5.1.3": "“idhāhaṃ, āvuso, sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā ananto ākāsoti ākāsānañcāyatanaṃ upasampajja viharāmi …pe… ",
  "sn28:5.1.4": "vuṭṭhitoti vā”ti. ",
  "sn28:5.1.5": "Pañcamaṃ. ",
  "sn28:6.0.1": "Saṃyutta Nikāya 28 ",
  "sn28:6.0.2": "1. Sāriputtavagga ",
  "sn28:6.0.3": "6. Viññāṇañcāyatanasutta ",
  "sn28:6.1.1": "Sāvatthinidānaṃ. ",
  "sn28:6.1.2": "Addasā kho āyasmā ānando …pe… ",
  "sn28:6.1.3": "“idhāhaṃ, āvuso, sabbaso ākāsānañcāyatanaṃ samatikkamma anantaṃ viññāṇanti viññāṇañcāyatanaṃ upasampajja viharāmi …pe… ",
  "sn28:6.1.4": "vuṭṭhitoti vā”ti. ",
  "sn28:6.1.5": "Chaṭṭhaṃ. ",
  "sn28:7.0.1": "Saṃyutta Nikāya 28 ",
  "sn28:7.0.2": "1. Sāriputtavagga ",
  "sn28:7.0.3": "7. Ākiñcaññāyatanasutta ",
  "sn28:7.1.1": "Sāvatthinidānaṃ. ",
  "sn28:7.1.2": "Atha kho āyasmā sāriputto …pe… ",
  "sn28:7.1.3": "“idhāhaṃ, āvuso, sabbaso viññāṇañcāyatanaṃ samatikkamma, natthi kiñcīti ākiñcaññāyatanaṃ upasampajja viharāmi …pe… ",
  "sn28:7.1.4": "vuṭṭhitoti vā”ti. ",
  "sn28:7.1.5": "Sattamaṃ. ",
  "sn28:8.0.1": "Saṃyutta Nikāya 28 ",
  "sn28:8.0.2": "1. Sāriputtavagga ",
  "sn28:8.0.3": "8. Nevasaññānāsaññāyatanasutta ",
  "sn28:8.1.1": "Sāvatthinidānaṃ. ",
  "sn28:8.1.2": "Atha kho āyasmā sāriputto …pe… ",
  "sn28:8.1.3": "“idhāhaṃ, āvuso, ākiñcaññāyatanaṃ samatikkamma nevasaññānāsaññāyatanaṃ upasampajja viharāmi …pe… ",
  "sn28:8.1.4": "vuṭṭhitoti vā”ti. ",
  "sn28:8.1.5": "Aṭṭhamaṃ. ",
  "sn28:9.0.1": "Saṃyutta Nikāya 28 ",
  "sn28:9.0.2": "1. Sāriputtavagga ",
  "sn28:9.0.3": "9. Nirodhasamāpattisutta ",
  "sn28:9.1.1": "Sāvatthinidānaṃ. ",
  "sn28:9.1.2": "Atha kho āyasmā sāriputto …pe…. ",
  "sn28:9.1.3": "“Idhāhaṃ, āvuso, sabbaso nevasaññānāsaññāyatanaṃ samatikkamma saññāvedayitanirodhaṃ upasampajja viharāmi. ",
  "sn28:9.1.4": "Tassa mayhaṃ, āvuso, na evaṃ hoti: ",
  "sn28:9.1.5": "‘ahaṃ saññāvedayitanirodhaṃ samāpajjāmī’ti vā ‘ahaṃ saññāvedayitanirodhaṃ samāpanno’ti vā ‘ahaṃ saññāvedayitanirodhā vuṭṭhito’ti vā”ti. ",
  "sn28:9.1.6": "Tathā hi panāyasmato sāriputtassa dīgharattaṃ ahaṅkāramamaṅkāramānānusayā susamūhatā. ",
  "sn28:9.1.7": "Tasmā āyasmato sāriputtassa na evaṃ hoti: ",
  "sn28:9.1.8": "“‘ahaṃ saññāvedayitanirodhaṃ samāpajjāmī’ti vā ‘ahaṃ saññāvedayitanirodhaṃ samāpanno’ti vā ‘ahaṃ saññāvedayitanirodhā vuṭṭhito’ti vā”ti. ",
  "sn28:9.1.9": "Navamaṃ. ",
  "sn28:10.0.1": "Saṃyutta Nikāya 28 ",
  "sn28:10.0.2": "1. Sāriputtavagga ",
  "sn28:10.0.3": "10. Sucimukhīsutta ",
  "sn28:10.1.1": "Ekaṃ samayaṃ āyasmā sāriputto rājagahe viharati veḷuvane kalandakanivāpe. ",
  "sn28:10.1.2": "Atha kho āyasmā sāriputto pubbaṇhasamayaṃ nivāsetvā pattacīvaramādāya rājagahe piṇḍāya pāvisi. ",
  "sn28:10.1.3": "Rājagahe sapadānaṃ piṇḍāya caritvā taṃ piṇḍapātaṃ aññataraṃ kuṭṭamūlaṃ nissāya paribhuñjati. ",
  "sn28:10.1.4": "Atha kho sucimukhī paribbājikā yenāyasmā sāriputto tenupasaṅkami; upasaṅkamitvā āyasmantaṃ sāriputtaṃ etadavoca: ",
  "sn28:10.2.1": "“Kiṃ nu kho, samaṇa, adhomukho bhuñjasī”ti? ",
  "sn28:10.2.2": "“Na khvāhaṃ, bhagini, adhomukho bhuñjāmī”ti. ",
  "sn28:10.2.3": "“Tena hi, samaṇa, ubbhamukho bhuñjasī”ti? ",
  "sn28:10.2.4": "“Na khvāhaṃ, bhagini, ubbhamukho bhuñjāmī”ti. ",
  "sn28:10.2.5": "“Tena hi, samaṇa, disāmukho bhuñjasī”ti? ",
  "sn28:10.2.6": "“Na khvāhaṃ, bhagini, disāmukho bhuñjāmī”ti. ",
  "sn28:10.2.7": "“Tena hi, samaṇa, vidisāmukho bhuñjasī”ti? ",
  "sn28:10.2.8": "“Na khvāhaṃ, bhagini, vidisāmukho bhuñjāmī”ti. ",
  "sn28:10.3.1": "“‘Kiṃ nu, samaṇa, adhomukho bhuñjasī’ti iti puṭṭho samāno ‘na khvāhaṃ, bhagini, adhomukho bhuñjāmī’ti vadesi. ",
  "sn28:10.3.2": "‘Tena hi, samaṇa, ubbhamukho bhuñjasī’ti iti puṭṭho samāno ‘na khvāhaṃ, bhagini, ubbhamukho bhuñjāmī’ti vadesi. ",
  "sn28:10.3.3": "‘Tena hi, samaṇa, disāmukho bhuñjasī’ti iti puṭṭho samāno ‘na khvāhaṃ, bhagini, disāmukho bhuñjāmī’ti vadesi. ",
  "sn28:10.3.4": "‘Tena hi, samaṇa, vidisāmukho bhuñjasī’ti iti puṭṭho samāno ‘na khvāhaṃ, bhagini, vidisāmukho bhuñjāmī’ti vadesi. ",
  "sn28:10.4.1": "Kathañcarahi, samaṇa, bhuñjasī”ti? ",
  "sn28:10.4.2": "“Ye hi keci, bhagini, samaṇabrāhmaṇā vatthuvijjātiracchānavijjāya micchājīvena jīvikaṃ kappenti, ime vuccanti, bhagini, samaṇabrāhmaṇā ‘adhomukhā bhuñjantī’ti. ",
  "sn28:10.4.3": "Ye hi keci, bhagini, samaṇabrāhmaṇā nakkhattavijjātiracchānavijjāya micchājīvena jīvikaṃ kappenti, ime vuccanti, bhagini, samaṇabrāhmaṇā ‘ubbhamukhā bhuñjantī’ti. ",
  "sn28:10.4.4": "Ye hi keci, bhagini, samaṇabrāhmaṇā dūteyyapahiṇagamanānuyogāya micchājīvena jīvikaṃ kappenti, ime vuccanti, bhagini, samaṇabrāhmaṇā ‘disāmukhā bhuñjantī’ti. ",
  "sn28:10.4.5": "Ye hi keci, bhagini, samaṇabrāhmaṇā aṅgavijjātiracchānavijjāya micchājīvena jīvikaṃ kappenti, ime vuccanti, bhagini, samaṇabrāhmaṇā ‘vidisāmukhā bhuñjantī’ti. ",
  "sn28:10.5.1": "So khvāhaṃ, bhagini, na vatthuvijjātiracchānavijjāya micchājīvena jīvikaṃ kappemi, na nakkhattavijjātiracchānavijjāya micchājīvena jīvikaṃ kappemi, na dūteyyapahiṇagamanānuyogāya micchājīvena jīvikaṃ kappemi, na aṅgavijjātiracchānavijjāya micchājīvena jīvikaṃ kappemi. ",
  "sn28:10.5.2": "Dhammena bhikkhaṃ pariyesāmi; ",
  "sn28:10.5.3": "dhammena bhikkhaṃ pariyesitvā bhuñjāmī”ti. ",
  "sn28:10.6.1": "Atha kho sucimukhī paribbājikā rājagahe rathiyāya rathiyaṃ, siṅghāṭakena siṅghāṭakaṃ upasaṅkamitvā evamārocesi: ",
  "sn28:10.6.2": "“dhammikaṃ samaṇā sakyaputtiyā āhāraṃ āhārenti; ",
  "sn28:10.6.3": "anavajjaṃ samaṇā sakyaputtiyā āhāraṃ āhārenti. ",
  "sn28:10.6.4": "Detha samaṇānaṃ sakyaputtiyānaṃ piṇḍan”ti. ",
  "sn28:10.6.5": "Dasamaṃ. ",
  "sn28:10.6.6": "Sāriputtavaggo paṭhamo. ",
  "sn28:10.7.1": "Vivekajaṃ avitakkaṃ, ",
  "sn28:10.7.2": "pīti upekkhā catutthakaṃ; ",
  "sn28:10.7.3": "Ākāsañceva viññāṇaṃ, ",
  "sn28:10.7.4": "ākiñcaṃ nevasaññinā; ",
  "sn28:10.7.5": "Nirodho navamo vutto, ",
  "sn28:10.7.6": "dasamaṃ sūcimukhī cāti. ",
  "sn28:10.7.7": "Sāriputtasaṃyuttaṃ samattaṃ. "
}