{
  "sn4:1.0.1": "Saṃyutta Nikāya 4 ",
  "sn4:1.0.2": "1. Paṭhamavagga ",
  "sn4:1.0.3": "1. Tapokammasutta ",
  "sn4:1.1.1": "Evaṃ me sutaṃ—",
  "sn4:1.1.2": "ekaṃ samayaṃ bhagavā uruvelāyaṃ viharati najjā nerañjarāya tīre ajapālanigrodhamūle paṭhamābhisambuddho. ",
  "sn4:1.1.3": "Atha kho bhagavato rahogatassa paṭisallīnassa evaṃ cetaso parivitakko udapādi: ",
  "sn4:1.1.4": "“mutto vatamhi tāya dukkarakārikāya. ",
  "sn4:1.1.5": "Sādhu mutto vatamhi tāya anatthasaṃhitāya dukkarakārikāya. ",
  "sn4:1.1.6": "Sādhu vatamhi mutto bodhiṃ samajjhagan”ti. ",
  "sn4:1.2.1": "Atha kho māro pāpimā bhagavato cetasā cetoparivitakkamaññāya yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi: ",
  "sn4:1.3.1": "“Tapokammā apakkamma, ",
  "sn4:1.3.2": "ye na sujjhanti māṇavā; ",
  "sn4:1.3.3": "Asuddho maññasi suddho, ",
  "sn4:1.3.4": "suddhimaggā aparaddho”ti. ",
  "sn4:1.4.1": "Atha kho bhagavā “māro ayaṃ pāpimā” iti viditvā māraṃ pāpimantaṃ gāthāhi ajjhabhāsi: ",
  "sn4:1.5.1": "“Anatthasaṃhitaṃ ñatvā, ",
  "sn4:1.5.2": "yaṃ kiñci amaraṃ tapaṃ; ",
  "sn4:1.5.3": "Sabbaṃ natthāvahaṃ hoti, ",
  "sn4:1.5.4": "phiyārittaṃva dhammani. ",
  "sn4:1.6.1": "Sīlaṃ samādhi paññañca, ",
  "sn4:1.6.2": "Maggaṃ bodhāya bhāvayaṃ; ",
  "sn4:1.6.3": "Pattosmi paramaṃ suddhiṃ, ",
  "sn4:1.6.4": "Nihato tvamasi antakā”ti. ",
  "sn4:1.7.1": "Atha kho māro pāpimā “jānāti maṃ bhagavā, jānāti maṃ sugato”ti, dukkhī dummano tatthevantaradhāyīti. ",
  "sn4:2.0.1": "Saṃyutta Nikāya 4 ",
  "sn4:2.0.2": "1. Paṭhamavagga ",
  "sn4:2.0.3": "2. Hatthirājavaṇṇasutta ",
  "sn4:2.1.1": "Evaṃ me sutaṃ—",
  "sn4:2.1.2": "ekaṃ samayaṃ bhagavā uruvelāyaṃ viharati najjā nerañjarāya tīre ajapālanigrodhamūle paṭhamābhisambuddho. ",
  "sn4:2.1.3": "Tena kho pana samayena bhagavā rattandhakāratimisāyaṃ abbhokāse nisinno hoti, devo ca ekamekaṃ phusāyati. ",
  "sn4:2.1.4": "Atha kho māro pāpimā bhagavato bhayaṃ chambhitattaṃ lomahaṃsaṃ uppādetukāmo mahantaṃ hatthirājavaṇṇaṃ abhinimminitvā yena bhagavā tenupasaṅkami. ",
  "sn4:2.1.5": "Seyyathāpi nāma mahāariṭṭhako maṇi; ",
  "sn4:2.1.6": "evamassa sīsaṃ hoti. ",
  "sn4:2.1.7": "Seyyathāpi nāma suddhaṃ rūpiyaṃ; ",
  "sn4:2.1.8": "evamassa dantā honti. ",
  "sn4:2.1.9": "Seyyathāpi nāma mahatī naṅgalīsā; ",
  "sn4:2.1.10": "evamassa soṇḍo hoti. ",
  "sn4:2.1.11": "Atha kho bhagavā “māro ayaṃ pāpimā” iti viditvā māraṃ pāpimantaṃ gāthāya ajjhabhāsi: ",
  "sn4:2.2.1": "“Saṃsaraṃ dīghamaddhānaṃ, ",
  "sn4:2.2.2": "Vaṇṇaṃ katvā subhāsubhaṃ; ",
  "sn4:2.2.3": "Alaṃ te tena pāpima, ",
  "sn4:2.2.4": "Nihato tvamasi antakā”ti. ",
  "sn4:2.3.1": "Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tatthevantaradhāyīti. ",
  "sn4:3.0.1": "Saṃyutta Nikāya 4 ",
  "sn4:3.0.2": "1. Paṭhamavagga ",
  "sn4:3.0.3": "3. Subhasutta ",
  "sn4:3.1.1": "Evaṃ me sutaṃ—",
  "sn4:3.1.2": "ekaṃ samayaṃ bhagavā uruvelāyaṃ viharati najjā nerañjarāya tīre ajapālanigrodhamūle paṭhamābhisambuddho. ",
  "sn4:3.1.3": "Tena kho pana samayena bhagavā rattandhakāratimisāyaṃ abbhokāse nisinno hoti, devo ca ekamekaṃ phusāyati. ",
  "sn4:3.1.4": "Atha kho māro pāpimā, bhagavato bhayaṃ chambhitattaṃ lomahaṃsaṃ uppādetukāmo, yena bhagavā tenupasaṅkami; upasaṅkamitvā bhagavato avidūre uccāvacā vaṇṇanibhā upadaṃseti, subhā ceva asubhā ca. ",
  "sn4:3.1.5": "Atha kho bhagavā “māro ayaṃ pāpimā” iti viditvā māraṃ pāpimantaṃ gāthāhi ajjhabhāsi: ",
  "sn4:3.2.1": "“Saṃsaraṃ dīghamaddhānaṃ, ",
  "sn4:3.2.2": "vaṇṇaṃ katvā subhāsubhaṃ; ",
  "sn4:3.2.3": "Alaṃ te tena pāpima, ",
  "sn4:3.2.4": "nihato tvamasi antaka. ",
  "sn4:3.3.1": "Ye ca kāyena vācāya, ",
  "sn4:3.3.2": "manasā ca susaṃvutā; ",
  "sn4:3.3.3": "Na te māravasānugā, ",
  "sn4:3.3.4": "na te mārassa baddhagū”ti. ",
  "sn4:3.4.1": "Atha kho māro …pe… tatthevantaradhāyīti. ",
  "sn4:4.0.1": "Saṃyutta Nikāya 4 ",
  "sn4:4.0.2": "1. Paṭhamavagga ",
  "sn4:4.0.3": "4. Paṭhamamārapāsasutta ",
  "sn4:4.1.1": "Evaṃ me sutaṃ—",
  "sn4:4.1.2": "ekaṃ samayaṃ bhagavā bārāṇasiyaṃ viharati isipatane migadāye. ",
  "sn4:4.1.3": "Tatra kho bhagavā bhikkhū āmantesi: ",
  "sn4:4.1.4": "“bhikkhavo”ti. ",
  "sn4:4.1.5": "“Bhadante”ti te bhikkhū bhagavato paccassosuṃ. ",
  "sn4:4.1.6": "Bhagavā etadavoca: ",
  "sn4:4.2.1": "“Mayhaṃ kho, bhikkhave, yoniso manasikārā yoniso sammappadhānā anuttarā vimutti anuppattā, anuttarā vimutti sacchikatā. ",
  "sn4:4.2.2": "Tumhepi, bhikkhave, yoniso manasikārā yoniso sammappadhānā anuttaraṃ vimuttiṃ anupāpuṇātha, anuttaraṃ vimuttiṃ sacchikarothā”ti. ",
  "sn4:4.2.3": "Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi: ",
  "sn4:4.3.1": "“Baddhosi mārapāsena, ",
  "sn4:4.3.2": "ye dibbā ye ca mānusā; ",
  "sn4:4.3.3": "Mārabandhanabaddhosi, ",
  "sn4:4.3.4": "na me samaṇa mokkhasī”ti. ",
  "sn4:4.4.1": "“Muttāhaṃ mārapāsena, ",
  "sn4:4.4.2": "Ye dibbā ye ca mānusā; ",
  "sn4:4.4.3": "Mārabandhanamuttomhi, ",
  "sn4:4.4.4": "Nihato tvamasi antakā”ti. ",
  "sn4:4.5.1": "Atha kho māro pāpimā …pe… tatthevantaradhāyīti. ",
  "sn4:5.0.1": "Saṃyutta Nikāya 4 ",
  "sn4:5.0.2": "1. Paṭhamavagga ",
  "sn4:5.0.3": "5. Dutiyamārapāsasutta ",
  "sn4:5.1.1": "Ekaṃ samayaṃ bhagavā bārāṇasiyaṃ viharati isipatane migadāye. ",
  "sn4:5.1.2": "Tatra kho bhagavā bhikkhū āmantesi: ",
  "sn4:5.1.3": "“bhikkhavo”ti. ",
  "sn4:5.1.4": "“Bhadante”ti te bhikkhū bhagavato paccassosuṃ. ",
  "sn4:5.1.5": "Bhagavā etadavoca: ",
  "sn4:5.2.1": "“Muttāhaṃ, bhikkhave, sabbapāsehi ye dibbā ye ca mānusā. ",
  "sn4:5.2.2": "Tumhepi, bhikkhave, muttā sabbapāsehi ye dibbā ye ca mānusā. ",
  "sn4:5.2.3": "Caratha, bhikkhave, cārikaṃ bahujanahitāya bahujanasukhāya lokānukampāya atthāya hitāya sukhāya devamanussānaṃ. ",
  "sn4:5.2.4": "Mā ekena dve agamittha. ",
  "sn4:5.2.5": "Desetha, bhikkhave, dhammaṃ ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ pakāsetha. ",
  "sn4:5.2.6": "Santi sattā apparajakkhajātikā, assavanatā dhammassa parihāyanti. ",
  "sn4:5.2.7": "Bhavissanti dhammassa aññātāro. ",
  "sn4:5.2.8": "Ahampi, bhikkhave, yena uruvelā senānigamo tenupasaṅkamissāmi dhammadesanāyā”ti. ",
  "sn4:5.2.9": "Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi: ",
  "sn4:5.3.1": "“Baddhosi sabbapāsehi, ",
  "sn4:5.3.2": "ye dibbā ye ca mānusā; ",
  "sn4:5.3.3": "Mahābandhanabaddhosi, ",
  "sn4:5.3.4": "na me samaṇa mokkhasī”ti. ",
  "sn4:5.4.1": "“Muttāhaṃ sabbapāsehi, ",
  "sn4:5.4.2": "Ye dibbā ye ca mānusā; ",
  "sn4:5.4.3": "Mahābandhanamuttomhi, ",
  "sn4:5.4.4": "Nihato tvamasi antakā”ti. ",
  "sn4:5.5.1": "Atha kho māro pāpimā …pe… tatthevantaradhāyīti. ",
  "sn4:6.0.1": "Saṃyutta Nikāya 4 ",
  "sn4:6.0.2": "1. Paṭhamavagga ",
  "sn4:6.0.3": "6. Sappasutta ",
  "sn4:6.1.1": "Evaṃ me sutaṃ—",
  "sn4:6.1.2": "ekaṃ samayaṃ bhagavā rājagahe viharati veḷuvane kalandakanivāpe. ",
  "sn4:6.1.3": "Tena kho pana samayena bhagavā rattandhakāratimisāyaṃ abbhokāse nisinno hoti, devo ca ekamekaṃ phusāyati. ",
  "sn4:6.2.1": "Atha kho māro pāpimā bhagavato bhayaṃ chambhitattaṃ lomahaṃsaṃ uppādetukāmo mahantaṃ sapparājavaṇṇaṃ abhinimminitvā yena bhagavā tenupasaṅkami. ",
  "sn4:6.2.2": "Seyyathāpi nāma mahatī ekarukkhikā nāvā; ",
  "sn4:6.2.3": "evamassa kāyo hoti. ",
  "sn4:6.2.4": "Seyyathāpi nāma mahantaṃ soṇḍikākiḷañjaṃ; ",
  "sn4:6.2.5": "evamassa phaṇo hoti. ",
  "sn4:6.2.6": "Seyyathāpi nāma mahatī kosalikā kaṃsapāti; ",
  "sn4:6.2.7": "evamassa akkhīni bhavanti. ",
  "sn4:6.2.8": "Seyyathāpi nāma deve gaḷagaḷāyante vijjullatā niccharanti; ",
  "sn4:6.2.9": "evamassa mukhato jivhā niccharati. ",
  "sn4:6.2.10": "Seyyathāpi nāma kammāragaggariyā dhamamānāya saddo hoti; ",
  "sn4:6.2.11": "evamassa assāsapassāsānaṃ saddo hoti. ",
  "sn4:6.3.1": "Atha kho bhagavā “māro ayaṃ pāpimā” iti viditvā māraṃ pāpimantaṃ gāthāhi ajjhabhāsi: ",
  "sn4:6.4.1": "“Yo suññagehāni sevati, ",
  "sn4:6.4.2": "Seyyā so muni attasaññato; ",
  "sn4:6.4.3": "Vossajja careyya tattha so, ",
  "sn4:6.4.4": "Patirūpañhi tathāvidhassa taṃ. ",
  "sn4:6.5.1": "Carakā bahū bheravā bahū, ",
  "sn4:6.5.2": "Atho ḍaṃsasarīsapā bahū; ",
  "sn4:6.5.3": "Lomampi na tattha iñjaye, ",
  "sn4:6.5.4": "Suññāgāragato mahāmuni. ",
  "sn4:6.6.1": "Nabhaṃ phaleyya pathavī caleyya, ",
  "sn4:6.6.2": "Sabbepi pāṇā uda santaseyyuṃ; ",
  "sn4:6.6.3": "Sallampi ce urasi pakappayeyyuṃ, ",
  "sn4:6.6.4": "Upadhīsu tāṇaṃ na karonti buddhā”ti. ",
  "sn4:6.7.1": "Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tatthevantaradhāyīti. ",
  "sn4:7.0.1": "Saṃyutta Nikāya 4 ",
  "sn4:7.0.2": "1. Paṭhamavagga ",
  "sn4:7.0.3": "7. Supatisutta ",
  "sn4:7.1.1": "Ekaṃ samayaṃ bhagavā rājagahe viharati veḷuvane kalandakanivāpe. ",
  "sn4:7.1.2": "Atha kho bhagavā bahudevarattiṃ abbhokāse caṅkamitvā rattiyā paccūsasamayaṃ pāde pakkhāletvā vihāraṃ pavisitvā ",
  "sn4:7.1.3": "dakkhiṇena passena sīhaseyyaṃ kappesi pāde pādaṃ accādhāya sato sampajāno uṭṭhānasaññaṃ manasi karitvā. ",
  "sn4:7.1.4": "Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi: ",
  "sn4:7.2.1": "“Kiṃ soppasi kiṃ nu soppasi, ",
  "sn4:7.2.2": "Kimidaṃ soppasi dubbhago viya; ",
  "sn4:7.2.3": "Suññamagāranti soppasi, ",
  "sn4:7.2.4": "Kimidaṃ soppasi sūriye uggate”ti. ",
  "sn4:7.3.1": "“Yassa jālinī visattikā, ",
  "sn4:7.3.2": "Taṇhā natthi kuhiñci netave; ",
  "sn4:7.3.3": "Sabbūpadhiparikkhayā buddho, ",
  "sn4:7.3.4": "Soppati kiṃ tavettha mārā”ti. ",
  "sn4:7.4.1": "Atha kho māro pāpimā …pe… tatthevantaradhāyīti. ",
  "sn4:8.0.1": "Saṃyutta Nikāya 4 ",
  "sn4:8.0.2": "1. Paṭhamavagga ",
  "sn4:8.0.3": "8. Nandatisutta ",
  "sn4:8.1.1": "Evaṃ me sutaṃ—",
  "sn4:8.1.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "sn4:8.1.3": "Atha kho māro pāpimā yena bhagavā tenupasaṅkami; upasaṅkamitvā bhagavato santike imaṃ gāthaṃ abhāsi: ",
  "sn4:8.2.1": "“Nandati puttehi puttimā, ",
  "sn4:8.2.2": "Gomā gobhi tatheva nandati; ",
  "sn4:8.2.3": "Upadhīhi narassa nandanā, ",
  "sn4:8.2.4": "Na hi so nandati yo nirūpadhī”ti. ",
  "sn4:8.3.1": "“Socati puttehi puttimā, ",
  "sn4:8.3.2": "Gomā gobhi tatheva socati; ",
  "sn4:8.3.3": "Upadhīhi narassa socanā, ",
  "sn4:8.3.4": "Na hi so socati yo nirūpadhī”ti. ",
  "sn4:8.4.1": "Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tatthevantaradhāyīti. ",
  "sn4:9.0.1": "Saṃyutta Nikāya 4 ",
  "sn4:9.0.2": "1. Paṭhamavagga ",
  "sn4:9.0.3": "9. Paṭhamaāyusutta ",
  "sn4:9.1.1": "Evaṃ me sutaṃ—",
  "sn4:9.1.2": "ekaṃ samayaṃ bhagavā rājagahe viharati veḷuvane kalandakanivāpe. ",
  "sn4:9.1.3": "Tatra kho bhagavā bhikkhū āmantesi: ",
  "sn4:9.1.4": "“bhikkhavo”ti. ",
  "sn4:9.1.5": "“Bhadante”ti te bhikkhū bhagavato paccassosuṃ. ",
  "sn4:9.1.6": "Bhagavā etadavoca: ",
  "sn4:9.2.1": "“Appamidaṃ, bhikkhave, manussānaṃ āyu. ",
  "sn4:9.2.2": "Gamanīyo samparāyo, kattabbaṃ kusalaṃ, caritabbaṃ brahmacariyaṃ. ",
  "sn4:9.2.3": "Natthi jātassa amaraṇaṃ. ",
  "sn4:9.2.4": "Yo, bhikkhave, ciraṃ jīvati, so vassasataṃ appaṃ vā bhiyyo”ti. ",
  "sn4:9.3.1": "Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi: ",
  "sn4:9.4.1": "“Dīghamāyu manussānaṃ, ",
  "sn4:9.4.2": "na naṃ hīḷe suporiso; ",
  "sn4:9.4.3": "Careyya khīramattova, ",
  "sn4:9.4.4": "natthi maccussa āgamo”ti. ",
  "sn4:9.5.1": "“Appamāyu manussānaṃ, ",
  "sn4:9.5.2": "hīḷeyya naṃ suporiso; ",
  "sn4:9.5.3": "Careyyādittasīsova, ",
  "sn4:9.5.4": "natthi maccussa nāgamo”ti. ",
  "sn4:9.6.1": "Atha kho māro …pe… tatthevantaradhāyīti. ",
  "sn4:10.0.1": "Saṃyutta Nikāya 4 ",
  "sn4:10.0.2": "1. Paṭhamavagga ",
  "sn4:10.0.3": "10. Dutiyaāyusutta ",
  "sn4:10.1.1": "Evaṃ me sutaṃ—",
  "sn4:10.1.2": "ekaṃ samayaṃ bhagavā rājagahe viharati veḷuvane kalandakanivāpe. ",
  "sn4:10.1.3": "Tatra kho bhagavā …pe… etadavoca: ",
  "sn4:10.2.1": "“Appamidaṃ, bhikkhave, manussānaṃ āyu. ",
  "sn4:10.2.2": "Gamanīyo samparāyo, kattabbaṃ kusalaṃ, caritabbaṃ brahmacariyaṃ. ",
  "sn4:10.2.3": "Natthi jātassa amaraṇaṃ. ",
  "sn4:10.2.4": "Yo, bhikkhave, ciraṃ jīvati, so vassasataṃ appaṃ vā bhiyyo”ti. ",
  "sn4:10.3.1": "Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi: ",
  "sn4:10.4.1": "“Nāccayanti ahorattā, ",
  "sn4:10.4.2": "Jīvitaṃ nūparujjhati; ",
  "sn4:10.4.3": "Āyu anupariyāyati maccānaṃ, ",
  "sn4:10.4.4": "Nemīva rathakubbaran”ti. ",
  "sn4:10.5.1": "“Accayanti ahorattā, ",
  "sn4:10.5.2": "jīvitaṃ uparujjhati; ",
  "sn4:10.5.3": "Āyu khīyati maccānaṃ, ",
  "sn4:10.5.4": "kunnadīnaṃva odakan”ti. ",
  "sn4:10.6.1": "Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tatthevantaradhāyīti. ",
  "sn4:10.6.2": "Paṭhamo vaggo. ",
  "sn4:10.7.1": "Tapokammañca nāgo ca, ",
  "sn4:10.7.2": "subhaṃ pāsena te duve; ",
  "sn4:10.7.3": "Sappo supati nandanaṃ, ",
  "sn4:10.7.4": "āyunā apare duveti. ",
  "sn4:11.0.1": "Saṃyutta Nikāya 4 ",
  "sn4:11.0.2": "2. Dutiyavagga ",
  "sn4:11.0.3": "11. Pāsāṇasutta ",
  "sn4:11.1.1": "Ekaṃ samayaṃ bhagavā rājagahe viharati gijjhakūṭe pabbate. ",
  "sn4:11.1.2": "Tena kho pana samayena bhagavā rattandhakāratimisāyaṃ abbhokāse nisinno hoti, devo ca ekamekaṃ phusāyati. ",
  "sn4:11.1.3": "Atha kho māro pāpimā bhagavato bhayaṃ chambhitattaṃ lomahaṃsaṃ uppādetukāmo yena bhagavā tenupasaṅkami; upasaṅkamitvā bhagavato avidūre mahante pāsāṇe padālesi. ",
  "sn4:11.2.1": "Atha kho bhagavā “māro ayaṃ pāpimā” iti viditvā māraṃ pāpimantaṃ gāthāya ajjhabhāsi: ",
  "sn4:11.3.1": "“Sacepi kevalaṃ sabbaṃ, ",
  "sn4:11.3.2": "gijjhakūṭaṃ calessasi; ",
  "sn4:11.3.3": "Neva sammāvimuttānaṃ, ",
  "sn4:11.3.4": "buddhānaṃ atthi iñjitan”ti. ",
  "sn4:11.4.1": "Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tatthevantaradhāyīti. ",
  "sn4:12.0.1": "Saṃyutta Nikāya 4 ",
  "sn4:12.0.2": "2. Dutiyavagga ",
  "sn4:12.0.3": "12. Kinnusīhasutta ",
  "sn4:12.1.1": "Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "sn4:12.1.2": "Tena kho pana samayena bhagavā mahatiyā parisāya parivuto dhammaṃ deseti. ",
  "sn4:12.2.1": "Atha kho mārassa pāpimato etadahosi: ",
  "sn4:12.2.2": "“ayaṃ kho samaṇo gotamo mahatiyā parisāya parivuto dhammaṃ deseti. ",
  "sn4:12.2.3": "Yannūnāhaṃ yena samaṇo gotamo tenupasaṅkameyyaṃ vicakkhukammāyā”ti. ",
  "sn4:12.2.4": "Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi: ",
  "sn4:12.3.1": "“Kinnu sīhova nadasi, ",
  "sn4:12.3.2": "parisāyaṃ visārado; ",
  "sn4:12.3.3": "Paṭimallo hi te atthi, ",
  "sn4:12.3.4": "vijitāvī nu maññasī”ti. ",
  "sn4:12.4.1": "“Nadanti ve mahāvīrā, ",
  "sn4:12.4.2": "parisāsu visāradā; ",
  "sn4:12.4.3": "Tathāgatā balappattā, ",
  "sn4:12.4.4": "tiṇṇā loke visattikan”ti. ",
  "sn4:12.5.1": "Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tatthevantaradhāyīti. ",
  "sn4:13.0.1": "Saṃyutta Nikāya 4 ",
  "sn4:13.0.2": "2. Dutiyavagga ",
  "sn4:13.0.3": "13. Sakalikasutta ",
  "sn4:13.1.1": "Evaṃ me sutaṃ—",
  "sn4:13.1.2": "ekaṃ samayaṃ bhagavā rājagahe viharati maddakucchismiṃ migadāye. ",
  "sn4:13.1.3": "Tena kho pana samayena bhagavato pādo sakalikāya khato hoti, ",
  "sn4:13.1.4": "bhusā sudaṃ bhagavato vedanā vattanti sārīrikā dukkhā tibbā kharā kaṭukā asātā amanāpā. ",
  "sn4:13.1.5": "Tā sudaṃ bhagavā sato sampajāno adhivāseti avihaññamāno. ",
  "sn4:13.1.6": "Atha kho bhagavā catugguṇaṃ saṅghāṭiṃ paññapetvā dakkhiṇena passena sīhaseyyaṃ kappesi pāde pādaṃ accādhāya sato sampajāno. ",
  "sn4:13.1.7": "Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi: ",
  "sn4:13.2.1": "“Mandiyā nu kho sesi udāhu kāveyyamatto, ",
  "sn4:13.2.2": "Atthā nu te sampacurā na santi; ",
  "sn4:13.2.3": "Eko vivitte sayanāsanamhi, ",
  "sn4:13.2.4": "Niddāmukho kimidaṃ soppase vā”ti. ",
  "sn4:13.3.1": "“Na mandiyā sayāmi nāpi kāveyyamatto, ",
  "sn4:13.3.2": "Atthaṃ sameccāhamapetasoko; ",
  "sn4:13.3.3": "Eko vivitte sayanāsanamhi, ",
  "sn4:13.3.4": "Sayāmahaṃ sabbabhūtānukampī. ",
  "sn4:13.4.1": "Yesampi sallaṃ urasi paviṭṭhaṃ, ",
  "sn4:13.4.2": "Muhuṃ muhuṃ hadayaṃ vedhamānaṃ; ",
  "sn4:13.4.3": "Tepīdha soppaṃ labhare sasallā, ",
  "sn4:13.4.4": "Tasmā ahaṃ na supe vītasallo. ",
  "sn4:13.5.1": "Jaggaṃ na saṅke napi bhemi sottuṃ, ",
  "sn4:13.5.2": "Rattindivā nānutapanti māmaṃ; ",
  "sn4:13.5.3": "Hāniṃ na passāmi kuhiñci loke, ",
  "sn4:13.5.4": "Tasmā supe sabbabhūtānukampī”ti. ",
  "sn4:13.6.1": "Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tatthevantaradhāyīti. ",
  "sn4:14.0.1": "Saṃyutta Nikāya 4 ",
  "sn4:14.0.2": "2. Dutiyavagga ",
  "sn4:14.0.3": "14. Patirūpasutta ",
  "sn4:14.1.1": "Ekaṃ samayaṃ bhagavā kosalesu viharati ekasālāyaṃ brāhmaṇagāme. ",
  "sn4:14.1.2": "Tena kho pana samayena bhagavā mahatiyā gihiparisāya parivuto dhammaṃ deseti. ",
  "sn4:14.2.1": "Atha kho mārassa pāpimato etadahosi: ",
  "sn4:14.2.2": "“ayaṃ kho samaṇo gotamo mahatiyā gihiparisāya parivuto dhammaṃ deseti. ",
  "sn4:14.2.3": "Yannūnāhaṃ yena samaṇo gotamo tenupasaṅkameyyaṃ vicakkhukammāyā”ti. ",
  "sn4:14.2.4": "Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi: ",
  "sn4:14.3.1": "“Netaṃ tava patirūpaṃ, ",
  "sn4:14.3.2": "yadaññamanusāsasi; ",
  "sn4:14.3.3": "Anurodhavirodhesu, ",
  "sn4:14.3.4": "mā sajjittho tadācaran”ti. ",
  "sn4:14.4.1": "“Hitānukampī sambuddho, ",
  "sn4:14.4.2": "yadaññamanusāsati; ",
  "sn4:14.4.3": "Anurodhavirodhehi, ",
  "sn4:14.4.4": "vippamutto tathāgato”ti. ",
  "sn4:14.5.1": "Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tatthevantaradhāyīti. ",
  "sn4:15.0.1": "Saṃyutta Nikāya 4 ",
  "sn4:15.0.2": "2. Dutiyavagga ",
  "sn4:15.0.3": "15. Mānasasutta ",
  "sn4:15.1.1": "Evaṃ me sutaṃ—",
  "sn4:15.1.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "sn4:15.1.3": "Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi: ",
  "sn4:15.2.1": "“Antalikkhacaro pāso, ",
  "sn4:15.2.2": "yvāyaṃ carati mānaso; ",
  "sn4:15.2.3": "Tena taṃ bādhayissāmi, ",
  "sn4:15.2.4": "na me samaṇa mokkhasī”ti. ",
  "sn4:15.3.1": "“Rūpā saddā rasā gandhā, ",
  "sn4:15.3.2": "Phoṭṭhabbā ca manoramā; ",
  "sn4:15.3.3": "Ettha me vigato chando, ",
  "sn4:15.3.4": "Nihato tvamasi antakā”ti. ",
  "sn4:15.4.1": "Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tatthevantaradhāyīti. ",
  "sn4:16.0.1": "Saṃyutta Nikāya 4 ",
  "sn4:16.0.2": "2. Dutiyavagga ",
  "sn4:16.0.3": "16. Pattasutta ",
  "sn4:16.1.1": "Sāvatthinidānaṃ. ",
  "sn4:16.1.2": "Tena kho pana samayena bhagavā pañcannaṃ upādānakkhandhānaṃ upādāya bhikkhūnaṃ dhammiyā kathāya sandasseti samādapeti samuttejeti sampahaṃseti. ",
  "sn4:16.1.3": "Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti. ",
  "sn4:16.2.1": "Atha kho mārassa pāpimato etadahosi: ",
  "sn4:16.2.2": "“ayaṃ kho samaṇo gotamo pañcannaṃ upādānakkhandhānaṃ upādāya bhikkhūnaṃ dhammiyā kathāya sandasseti samādapeti samuttejeti sampahaṃseti. ",
  "sn4:16.2.3": "Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti. ",
  "sn4:16.2.4": "Yannūnāhaṃ yena samaṇo gotamo tenupasaṅkameyyaṃ vicakkhukammāyā”ti. ",
  "sn4:16.3.1": "Tena kho pana samayena sambahulā pattā abbhokāse nikkhittā honti. ",
  "sn4:16.3.2": "Atha kho māro pāpimā balībaddavaṇṇaṃ abhinimminitvā yena te pattā tenupasaṅkami. ",
  "sn4:16.3.3": "Atha kho aññataro bhikkhu aññataraṃ bhikkhuṃ etadavoca: ",
  "sn4:16.3.4": "“bhikkhu bhikkhu, eso balībaddo patte bhindeyyā”ti. ",
  "sn4:16.3.5": "Evaṃ vutte, bhagavā taṃ bhikkhuṃ etadavoca: ",
  "sn4:16.3.6": "“na so, bhikkhu, balībaddo. ",
  "sn4:16.3.7": "Māro eso pāpimā tumhākaṃ vicakkhukammāya āgato”ti. ",
  "sn4:16.3.8": "Atha kho bhagavā “māro ayaṃ pāpimā” iti viditvā māraṃ pāpimantaṃ gāthāya ajjhabhāsi: ",
  "sn4:16.4.1": "“Rūpaṃ vedayitaṃ saññā, ",
  "sn4:16.4.2": "viññāṇaṃ yañca saṅkhataṃ; ",
  "sn4:16.4.3": "Nesohamasmi netaṃ me, ",
  "sn4:16.4.4": "evaṃ tattha virajjati. ",
  "sn4:16.5.1": "Evaṃ virattaṃ khemattaṃ, ",
  "sn4:16.5.2": "sabbasaṃyojanātigaṃ; ",
  "sn4:16.5.3": "Anvesaṃ sabbaṭṭhānesu, ",
  "sn4:16.5.4": "mārasenāpi nājjhagā”ti. ",
  "sn4:16.6.1": "Atha kho māro pāpimā …pe… tatthevantaradhāyīti. ",
  "sn4:17.0.1": "Saṃyutta Nikāya 4 ",
  "sn4:17.0.2": "2. Dutiyavagga ",
  "sn4:17.0.3": "17. Chaphassāyatanasutta ",
  "sn4:17.1.1": "Ekaṃ samayaṃ bhagavā vesāliyaṃ viharati mahāvane kūṭāgārasālāyaṃ. ",
  "sn4:17.1.2": "Tena kho pana samayena bhagavā channaṃ phassāyatanānaṃ upādāya bhikkhūnaṃ dhammiyā kathāya sandasseti samādapeti samuttejeti sampahaṃseti. ",
  "sn4:17.1.3": "Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti. ",
  "sn4:17.2.1": "Atha kho mārassa pāpimato etadahosi: ",
  "sn4:17.2.2": "“ayaṃ kho samaṇo gotamo channaṃ phassāyatanānaṃ upādāya bhikkhūnaṃ dhammiyā kathāya sandasseti samādapeti samuttejeti sappahaṃseti. ",
  "sn4:17.2.3": "Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti. ",
  "sn4:17.2.4": "Yannūnāhaṃ yena samaṇo gotamo tenupasaṅkameyyaṃ vicakkhukammāyā”ti. ",
  "sn4:17.2.5": "Atha kho māro pāpimā yena bhagavā tenupasaṅkami; upasaṅkamitvā bhagavato avidūre mahantaṃ bhayabheravaṃ saddamakāsi, apissudaṃ pathavī maññe undrīyati. Atha kho aññataro bhikkhu aññataraṃ bhikkhuṃ etadavoca: ",
  "sn4:17.2.6": "“bhikkhu bhikkhu, esā pathavī maññe undrīyatī”ti. ",
  "sn4:17.2.7": "Evaṃ vutte, bhagavā taṃ bhikkhuṃ etadavoca: ",
  "sn4:17.2.8": "“nesā, bhikkhu, pathavī undrīyati. ",
  "sn4:17.2.9": "Māro eso pāpimā tumhākaṃ vicakkhukammāya āgato”ti. ",
  "sn4:17.2.10": "Atha kho bhagavā “māro ayaṃ pāpimā” iti viditvā māraṃ pāpimantaṃ gāthāya ajjhabhāsi: ",
  "sn4:17.3.1": "“Rūpā saddā rasā gandhā, ",
  "sn4:17.3.2": "phassā dhammā ca kevalā; ",
  "sn4:17.3.3": "Etaṃ lokāmisaṃ ghoraṃ, ",
  "sn4:17.3.4": "ettha loko vimucchito. ",
  "sn4:17.4.1": "Etañca samatikkamma, ",
  "sn4:17.4.2": "sato buddhassa sāvako; ",
  "sn4:17.4.3": "Māradheyyaṃ atikkamma, ",
  "sn4:17.4.4": "ādiccova virocatī”ti. ",
  "sn4:17.5.1": "Atha kho māro pāpimā …pe… tatthevantaradhāyīti. ",
  "sn4:18.0.1": "Saṃyutta Nikāya 4 ",
  "sn4:18.0.2": "2. Dutiyavagga ",
  "sn4:18.0.3": "18. Piṇḍasutta ",
  "sn4:18.1.1": "Ekaṃ samayaṃ bhagavā magadhesu viharati pañcasālāyaṃ brāhmaṇagāme. ",
  "sn4:18.1.2": "Tena kho pana samayena pañcasālāyaṃ brāhmaṇagāme kumārikānaṃ pāhunakāni bhavanti. ",
  "sn4:18.1.3": "Atha kho bhagavā pubbaṇhasamayaṃ nivāsetvā pattacīvaramādāya pañcasālaṃ brāhmaṇagāmaṃ piṇḍāya pāvisi. ",
  "sn4:18.1.4": "Tena kho pana samayena pañcasāleyyakā brāhmaṇagahapatikā mārena pāpimatā anvāviṭṭhā bhavanti: ",
  "sn4:18.1.5": "“mā samaṇo gotamo piṇḍamalatthā”ti. ",
  "sn4:18.2.1": "Atha kho bhagavā yathādhotena pattena pañcasālaṃ brāhmaṇagāmaṃ piṇḍāya pāvisi tathādhotena pattena paṭikkami. ",
  "sn4:18.2.2": "Atha kho māro pāpimā yena bhagavā tenupasaṅkami; upasaṅkamitvā bhagavantaṃ etadavoca: ",
  "sn4:18.2.3": "“api tvaṃ, samaṇa, piṇḍamalatthā”ti? ",
  "sn4:18.2.4": "“Tathā nu tvaṃ, pāpima, akāsi yathāhaṃ piṇḍaṃ na labheyyan”ti. ",
  "sn4:18.2.5": "“Tena hi, bhante, bhagavā dutiyampi pañcasālaṃ brāhmaṇagāmaṃ piṇḍāya pavisatu. ",
  "sn4:18.2.6": "Tathāhaṃ karissāmi yathā bhagavā piṇḍaṃ lacchatī”ti. ",
  "sn4:18.3.1": "“Apuññaṃ pasavi māro, ",
  "sn4:18.3.2": "āsajja naṃ tathāgataṃ; ",
  "sn4:18.3.3": "Kiṃ nu maññasi pāpima, ",
  "sn4:18.3.4": "na me pāpaṃ vipaccati. ",
  "sn4:18.4.1": "Susukhaṃ vata jīvāma, ",
  "sn4:18.4.2": "yesaṃ no natthi kiñcanaṃ; ",
  "sn4:18.4.3": "Pītibhakkhā bhavissāma, ",
  "sn4:18.4.4": "devā ābhassarā yathā”ti. ",
  "sn4:18.5.1": "Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tatthevantaradhāyīti. ",
  "sn4:19.0.1": "Saṃyutta Nikāya 4 ",
  "sn4:19.0.2": "2. Dutiyavagga ",
  "sn4:19.0.3": "19. Kassakasutta ",
  "sn4:19.1.1": "Sāvatthinidānaṃ. ",
  "sn4:19.1.2": "Tena kho pana samayena bhagavā bhikkhūnaṃ nibbānapaṭisaṃyuttāya dhammiyā kathāya sandasseti samādapeti samuttejeti sampahaṃseti. ",
  "sn4:19.1.3": "Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti. ",
  "sn4:19.2.1": "Atha kho mārassa pāpimato etadahosi: ",
  "sn4:19.2.2": "“ayaṃ kho samaṇo gotamo bhikkhūnaṃ nibbānapaṭisaṃyuttāya dhammiyā kathāya …pe… ",
  "sn4:19.2.3": "yannūnāhaṃ yena samaṇo gotamo tenupasaṅkameyyaṃ vicakkhukammāyā”ti. ",
  "sn4:19.2.4": "Atha kho māro pāpimā kassakavaṇṇaṃ abhinimminitvā mahantaṃ naṅgalaṃ khandhe karitvā dīghapācanayaṭṭhiṃ gahetvā haṭahaṭakeso sāṇasāṭinivattho kaddamamakkhitehi pādehi yena bhagavā tenupasaṅkami; upasaṅkamitvā bhagavantaṃ etadavoca: ",
  "sn4:19.2.5": "“api, samaṇa, balībadde addasā”ti? ",
  "sn4:19.2.6": "“Kiṃ pana, pāpima, te balībaddehī”ti? ",
  "sn4:19.2.7": "“Mameva, samaṇa, cakkhu, mama rūpā, mama cakkhusamphassaviññāṇāyatanaṃ. ",
  "sn4:19.2.8": "Kuhiṃ me, samaṇa, gantvā mokkhasi? ",
  "sn4:19.2.9": "Mameva, samaṇa, sotaṃ, mama saddā …pe… ",
  "sn4:19.2.10": "mameva, samaṇa, ghānaṃ, mama gandhā; ",
  "sn4:19.2.11": "mameva, samaṇa, jivhā, mama rasā; ",
  "sn4:19.2.12": "mameva, samaṇa, kāyo, mama phoṭṭhabbā; ",
  "sn4:19.2.13": "mameva, samaṇa, mano, mama dhammā, mama manosamphassaviññāṇāyatanaṃ. ",
  "sn4:19.2.14": "Kuhiṃ me, samaṇa, gantvā mokkhasī”ti? ",
  "sn4:19.3.1": "“Taveva, pāpima, cakkhu, tava rūpā, tava cakkhusamphassaviññāṇāyatanaṃ. ",
  "sn4:19.3.2": "Yattha ca kho, pāpima, natthi cakkhu, natthi rūpā, natthi cakkhusamphassaviññāṇāyatanaṃ, agati tava tattha, pāpima. ",
  "sn4:19.3.3": "Taveva, pāpima, sotaṃ, tava saddā, tava sotasamphassaviññāṇāyatanaṃ. ",
  "sn4:19.3.4": "Yattha ca kho, pāpima, natthi sotaṃ, natthi saddā, natthi sotasamphassaviññāṇāyatanaṃ, agati tava tattha, pāpima. ",
  "sn4:19.3.5": "Taveva, pāpima, ghānaṃ, tava gandhā, tava ghānasamphassaviññāṇāyatanaṃ. ",
  "sn4:19.3.6": "Yattha ca kho, pāpima, natthi ghānaṃ, natthi gandhā, natthi ghānasamphassaviññāṇāyatanaṃ, agati tava tattha, pāpima. ",
  "sn4:19.3.7": "Taveva, pāpima, jivhā, tava rasā, tava jivhāsamphassaviññāṇāyatanaṃ …pe… ",
  "sn4:19.3.8": "taveva, pāpima, kāyo, tava phoṭṭhabbā, tava kāyasamphassaviññāṇāyatanaṃ …pe… ",
  "sn4:19.3.9": "taveva, pāpima, mano, tava dhammā, tava manosamphassaviññāṇāyatanaṃ. ",
  "sn4:19.3.10": "Yattha ca kho, pāpima, natthi mano, natthi dhammā, natthi manosamphassaviññāṇāyatanaṃ, agati tava tattha, pāpimā”ti. ",
  "sn4:19.4.1": "“Yaṃ vadanti mama yidanti, ",
  "sn4:19.4.2": "ye vadanti mamanti ca; ",
  "sn4:19.4.3": "Ettha ce te mano atthi, ",
  "sn4:19.4.4": "na me samaṇa mokkhasī”ti. ",
  "sn4:19.5.1": "“Yaṃ vadanti na taṃ mayhaṃ, ",
  "sn4:19.5.2": "ye vadanti na te ahaṃ; ",
  "sn4:19.5.3": "Evaṃ pāpima jānāhi, ",
  "sn4:19.5.4": "na me maggampi dakkhasī”ti. ",
  "sn4:19.6.1": "Atha kho māro pāpimā …pe… tatthevantaradhāyīti. ",
  "sn4:20.0.1": "Saṃyutta Nikāya 4 ",
  "sn4:20.0.2": "2. Dutiyavagga ",
  "sn4:20.0.3": "20. Rajjasutta ",
  "sn4:20.1.1": "Ekaṃ samayaṃ bhagavā kosalesu viharati himavantapadese araññakuṭikāyaṃ. ",
  "sn4:20.1.2": "Atha kho bhagavato rahogatassa paṭisallīnassa evaṃ cetaso parivitakko udapādi: ",
  "sn4:20.1.3": "“sakkā nu kho rajjaṃ kāretuṃ ahanaṃ aghātayaṃ ajinaṃ ajāpayaṃ asocaṃ asocāpayaṃ dhammenā”ti? ",
  "sn4:20.2.1": "Atha kho māro pāpimā bhagavato cetasā cetoparivitakkamaññāya yena bhagavā tenupasaṅkami; upasaṅkamitvā bhagavantaṃ etadavoca: ",
  "sn4:20.2.2": "“kāretu, bhante, bhagavā rajjaṃ, kāretu, sugato, rajjaṃ ahanaṃ aghātayaṃ ajinaṃ ajāpayaṃ asocaṃ asocāpayaṃ dhammenā”ti. ",
  "sn4:20.2.3": "“Kiṃ pana me tvaṃ, pāpima, passasi yaṃ maṃ tvaṃ evaṃ vadesi: ",
  "sn4:20.2.4": "‘kāretu, bhante, bhagavā rajjaṃ, kāretu sugato, rajjaṃ ahanaṃ aghātayaṃ ajinaṃ ajāpayaṃ asocaṃ asocāpayaṃ dhammenā’”ti? ",
  "sn4:20.2.5": "“Bhagavatā kho, bhante, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā. ",
  "sn4:20.2.6": "Ākaṅkhamāno ca, bhante, bhagavā himavantaṃ pabbatarājaṃ suvaṇṇaṃ tveva adhimucceyya suvaṇṇañca panassā”ti. ",
  "sn4:20.3.1": "“Pabbatassa suvaṇṇassa, ",
  "sn4:20.3.2": "jātarūpassa kevalo; ",
  "sn4:20.3.3": "Dvittāva nālamekassa, ",
  "sn4:20.3.4": "iti vidvā samañcare. ",
  "sn4:20.4.1": "Yo dukkhamaddakkhi yatonidānaṃ, ",
  "sn4:20.4.2": "Kāmesu so jantu kathaṃ nameyya; ",
  "sn4:20.4.3": "Upadhiṃ viditvā saṅgoti loke, ",
  "sn4:20.4.4": "Tasseva jantu vinayāya sikkhe”ti. ",
  "sn4:20.5.1": "Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tatthevantaradhāyīti. ",
  "sn4:20.5.2": "Dutiyo vaggo. ",
  "sn4:20.6.1": "Pāsāṇo sīho sakalikaṃ, ",
  "sn4:20.6.2": "Patirūpañca mānasaṃ; ",
  "sn4:20.6.3": "Pattaṃ āyatanaṃ piṇḍaṃ, ",
  "sn4:20.6.4": "Kassakaṃ rajjena te dasāti. ",
  "sn4:21.0.1": "Saṃyutta Nikāya 4 ",
  "sn4:21.0.2": "3. Tatiyavagga ",
  "sn4:21.0.3": "21. Sambahulasutta ",
  "sn4:21.1.1": "Evaṃ me sutaṃ—",
  "sn4:21.1.2": "ekaṃ samayaṃ bhagavā sakkesu viharati silāvatiyaṃ. ",
  "sn4:21.1.3": "Tena kho pana samayena sambahulā bhikkhū bhagavato avidūre appamattā ātāpino pahitattā viharanti. ",
  "sn4:21.1.4": "Atha kho māro pāpimā brāhmaṇavaṇṇaṃ abhinimminitvā mahantena jaṭaṇḍuvena ajinakkhipanivattho jiṇṇo gopānasivaṅko ghurughurupassāsī udumbaradaṇḍaṃ gahetvā yena te bhikkhū tenupasaṅkami; upasaṅkamitvā te bhikkhū etadavoca: ",
  "sn4:21.1.5": "“daharā bhavanto pabbajitā susū kāḷakesā bhadrena yobbanena samannāgatā paṭhamena vayasā anikkīḷitāvino kāmesu. ",
  "sn4:21.1.6": "Bhuñjantu bhavanto mānusake kāme. ",
  "sn4:21.1.7": "Mā sandiṭṭhikaṃ hitvā kālikaṃ anudhāvitthā”ti. ",
  "sn4:21.1.8": "“Na kho mayaṃ, brāhmaṇa, sandiṭṭhikaṃ hitvā kālikaṃ anudhāvāma. ",
  "sn4:21.1.9": "Kālikañca kho mayaṃ, brāhmaṇa, hitvā sandiṭṭhikaṃ anudhāvāma. ",
  "sn4:21.1.10": "Kālikā hi, brāhmaṇa, kāmā vuttā bhagavatā bahudukkhā bahupāyāsā, ādīnavo ettha bhiyyo. ",
  "sn4:21.1.11": "Sandiṭṭhiko ayaṃ dhammo akāliko ehipassiko opaneyyiko paccattaṃ veditabbo viññūhī”ti. ",
  "sn4:21.1.12": "Evaṃ vutte, māro pāpimā sīsaṃ okampetvā jivhaṃ nillāletvā tivisākhaṃ nalāṭe nalāṭikaṃ vuṭṭhāpetvā daṇḍamolubbha pakkāmi. ",
  "sn4:21.2.1": "Atha kho te bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ: ",
  "sn4:21.2.2": "“idha mayaṃ, bhante, bhagavato avidūre appamattā ātāpino pahitattā viharāma. ",
  "sn4:21.2.3": "Atha kho, bhante, aññataro brāhmaṇo mahantena jaṭaṇḍuvena ajinakkhipanivattho jiṇṇo gopānasivaṅko ghurughurupassāsī udumbaradaṇḍaṃ gahetvā yena mayaṃ tenupasaṅkami; upasaṅkamitvā amhe etadavoca: ",
  "sn4:21.2.4": "‘daharā bhavanto pabbajitā susū kāḷakesā bhadrena yobbanena samannāgatā paṭhamena vayasā anikkīḷitāvino kāmesu. ",
  "sn4:21.2.5": "Bhuñjantu bhavanto mānusake kāme. ",
  "sn4:21.2.6": "Mā sandiṭṭhikaṃ hitvā kālikaṃ anudhāvitthā’ti. ",
  "sn4:21.2.7": "Evaṃ vutte, mayaṃ, bhante, taṃ brāhmaṇaṃ etadavocumha: ",
  "sn4:21.2.8": "‘na kho mayaṃ, brāhmaṇa, sandiṭṭhikaṃ hitvā kālikaṃ anudhāvāma. ",
  "sn4:21.2.9": "Kālikañca kho mayaṃ, brāhmaṇa, hitvā sandiṭṭhikaṃ anudhāvāma. ",
  "sn4:21.2.10": "Kālikā hi, brāhmaṇa, kāmā vuttā bhagavatā bahudukkhā bahupāyāsā, ādīnavo ettha bhiyyo. ",
  "sn4:21.2.11": "Sandiṭṭhiko ayaṃ dhammo akāliko ehipassiko opaneyyiko paccattaṃ veditabbo viññūhī’ti. ",
  "sn4:21.2.12": "Evaṃ vutte, bhante, so brāhmaṇo sīsaṃ okampetvā jivhaṃ nillāletvā tivisākhaṃ nalāṭe nalāṭikaṃ vuṭṭhāpetvā daṇḍamolubbha pakkanto”ti. ",
  "sn4:21.3.1": "“Neso, bhikkhave, brāhmaṇo. ",
  "sn4:21.3.2": "Māro eso pāpimā tumhākaṃ vicakkhukammāya āgato”ti. ",
  "sn4:21.3.3": "Atha kho bhagavā etamatthaṃ viditvā tāyaṃ velāyaṃ imaṃ gāthaṃ abhāsi: ",
  "sn4:21.4.1": "“Yo dukkhamaddakkhi yatonidānaṃ, ",
  "sn4:21.4.2": "Kāmesu so jantu kathaṃ nameyya; ",
  "sn4:21.4.3": "Upadhiṃ viditvā saṅgoti loke, ",
  "sn4:21.4.4": "Tasseva jantu vinayāya sikkhe”ti. ",
  "sn4:22.0.1": "Saṃyutta Nikāya 4 ",
  "sn4:22.0.2": "3. Tatiyavagga ",
  "sn4:22.0.3": "22. Samiddhisutta ",
  "sn4:22.1.1": "Ekaṃ samayaṃ bhagavā sakkesu viharati silāvatiyaṃ. ",
  "sn4:22.1.2": "Tena kho pana samayena āyasmā samiddhi bhagavato avidūre appamatto ātāpī pahitatto viharati. ",
  "sn4:22.1.3": "Atha kho āyasmato samiddhissa rahogatassa paṭisallīnassa evaṃ cetaso parivitakko udapādi: ",
  "sn4:22.1.4": "“lābhā vata me, suladdhaṃ vata me, ",
  "sn4:22.1.5": "yassa me satthā arahaṃ sammāsambuddho. ",
  "sn4:22.1.6": "Lābhā vata me, suladdhaṃ vata me, ",
  "sn4:22.1.7": "yvāhaṃ evaṃ svākkhāte dhammavinaye pabbajito. ",
  "sn4:22.1.8": "Lābhā vata me, suladdhaṃ vata me, ",
  "sn4:22.1.9": "yassa me sabrahmacārino sīlavanto kalyāṇadhammā”ti. ",
  "sn4:22.1.10": "Atha kho māro pāpimā āyasmato samiddhissa cetasā cetoparivitakkamaññāya yenāyasmā samiddhi tenupasaṅkami; upasaṅkamitvā āyasmato samiddhissa avidūre mahantaṃ bhayabheravaṃ saddamakāsi, apissudaṃ pathavī maññe undrīyati. ",
  "sn4:22.2.1": "Atha kho āyasmā samiddhi yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno āyasmā samiddhi bhagavantaṃ etadavoca: ",
  "sn4:22.2.2": "“idhāhaṃ, bhante, bhagavato avidūre appamatto ātāpī pahitatto viharāmi. ",
  "sn4:22.2.3": "Tassa mayhaṃ, bhante, rahogatassa paṭisallīnassa evaṃ cetaso parivitakko udapādi: ",
  "sn4:22.2.4": "‘lābhā vata me, suladdhaṃ vata me, ",
  "sn4:22.2.5": "yassa me satthā arahaṃ sammāsambuddho. ",
  "sn4:22.2.6": "Lābhā vata me, suladdhaṃ vata me, ",
  "sn4:22.2.7": "yvāhaṃ evaṃ svākkhāte dhammavinaye pabbajito. ",
  "sn4:22.2.8": "Lābhā vata me, suladdhaṃ vata me, ",
  "sn4:22.2.9": "yassa me sabrahmacārino sīlavanto kalyāṇadhammā’ti. ",
  "sn4:22.2.10": "Tassa mayhaṃ, bhante, avidūre mahābhayabheravasaddo ahosi, apissudaṃ pathavī maññe undrīyatī”ti. ",
  "sn4:22.3.1": "“Nesā, samiddhi, pathavī undrīyati. ",
  "sn4:22.3.2": "Māro eso pāpimā tuyhaṃ vicakkhukammāya āgato. ",
  "sn4:22.3.3": "Gaccha tvaṃ, samiddhi, tattheva appamatto ātāpī pahitatto viharāhī”ti. ",
  "sn4:22.3.4": "“Evaṃ, bhante”ti kho āyasmā samiddhi bhagavato paṭissutvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi. ",
  "sn4:22.3.5": "Dutiyampi kho āyasmā samiddhi tattheva appamatto ātāpī pahitatto vihāsi. ",
  "sn4:22.3.6": "Dutiyampi kho āyasmato samiddhissa rahogatassa paṭisallīnassa …pe… ",
  "sn4:22.3.7": "dutiyampi kho māro pāpimā āyasmato samiddhissa cetasā cetoparivitakkamaññāya …pe… ",
  "sn4:22.3.8": "apissudaṃ pathavī maññe undrīyati. ",
  "sn4:22.3.9": "Atha kho āyasmā samiddhi māraṃ pāpimantaṃ gāthāya ajjhabhāsi: ",
  "sn4:22.4.1": "“Saddhāyāhaṃ pabbajito, ",
  "sn4:22.4.2": "agārasmā anagāriyaṃ; ",
  "sn4:22.4.3": "Sati paññā ca me buddhā, ",
  "sn4:22.4.4": "cittañca susamāhitaṃ; ",
  "sn4:22.4.5": "Kāmaṃ karassu rūpāni, ",
  "sn4:22.4.6": "neva maṃ byādhayissasī”ti. ",
  "sn4:22.5.1": "Atha kho māro pāpimā “jānāti maṃ samiddhi bhikkhū”ti dukkhī dummano tatthevantaradhāyīti. ",
  "sn4:23.0.1": "Saṃyutta Nikāya 4 ",
  "sn4:23.0.2": "3. Tatiyavagga ",
  "sn4:23.0.3": "23. Godhikasutta ",
  "sn4:23.1.1": "Evaṃ me sutaṃ—",
  "sn4:23.1.2": "ekaṃ samayaṃ bhagavā rājagahe viharati veḷuvane kalandakanivāpe. ",
  "sn4:23.1.3": "Tena kho pana samayena āyasmā godhiko isigilipasse viharati kāḷasilāyaṃ. ",
  "sn4:23.1.4": "Atha kho āyasmā godhiko appamatto ātāpī pahitatto viharanto sāmayikaṃ cetovimuttiṃ phusi. ",
  "sn4:23.1.5": "Atha kho āyasmā godhiko tamhā sāmayikāya cetovimuttiyā parihāyi. ",
  "sn4:23.1.6": "Dutiyampi kho āyasmā godhiko appamatto ātāpī pahitatto viharanto sāmayikaṃ cetovimuttiṃ phusi. ",
  "sn4:23.1.7": "Dutiyampi kho āyasmā godhiko tamhā sāmayikāya cetovimuttiyā parihāyi. ",
  "sn4:23.1.8": "Tatiyampi kho āyasmā godhiko appamatto ātāpī pahitatto viharanto sāmayikaṃ cetovimuttiṃ phusi. ",
  "sn4:23.1.9": "Tatiyampi kho āyasmā godhiko tamhā …pe… parihāyi. ",
  "sn4:23.1.10": "Catutthampi kho āyasmā godhiko appamatto …pe… vimuttiṃ phusi. ",
  "sn4:23.1.11": "Catutthampi kho āyasmā godhiko tamhā …pe… parihāyi. ",
  "sn4:23.1.12": "Pañcamampi kho āyasmā godhiko …pe… cetovimuttiṃ phusi. ",
  "sn4:23.1.13": "Pañcamampi kho āyasmā …pe… vimuttiyā parihāyi. ",
  "sn4:23.1.14": "Chaṭṭhampi kho āyasmā godhiko appamatto ātāpī pahitatto viharanto sāmayikaṃ cetovimuttiṃ phusi. ",
  "sn4:23.1.15": "Chaṭṭhampi kho āyasmā godhiko tamhā sāmayikāya cetovimuttiyā parihāyi. ",
  "sn4:23.1.16": "Sattamampi kho āyasmā godhiko appamatto ātāpī pahitatto viharanto sāmayikaṃ cetovimuttiṃ phusi. ",
  "sn4:23.2.1": "Atha kho āyasmato godhikassa etadahosi: ",
  "sn4:23.2.2": "“yāva chaṭṭhaṃ khvāhaṃ sāmayikāya cetovimuttiyā parihīno. ",
  "sn4:23.2.3": "Yannūnāhaṃ satthaṃ āhareyyan”ti. ",
  "sn4:23.2.4": "Atha kho māro pāpimā āyasmato godhikassa cetasā cetoparivitakkamaññāya yena bhagavā tenupasaṅkami; upasaṅkamitvā bhagavantaṃ gāthāhi ajjhabhāsi: ",
  "sn4:23.3.1": "“Mahāvīra mahāpañña, ",
  "sn4:23.3.2": "iddhiyā yasasā jala; ",
  "sn4:23.3.3": "Sabbaverabhayātīta, ",
  "sn4:23.3.4": "pāde vandāmi cakkhuma. ",
  "sn4:23.4.1": "Sāvako te mahāvīra, ",
  "sn4:23.4.2": "maraṇaṃ maraṇābhibhū; ",
  "sn4:23.4.3": "Ākaṅkhati cetayati, ",
  "sn4:23.4.4": "taṃ nisedha jutindhara. ",
  "sn4:23.5.1": "Kathañhi bhagavā tuyhaṃ, ",
  "sn4:23.5.2": "Sāvako sāsane rato; ",
  "sn4:23.5.3": "Appattamānaso sekkho, ",
  "sn4:23.5.4": "Kālaṃ kayirā janesutā”ti. ",
  "sn4:23.6.1": "Tena kho pana samayena āyasmatā godhikena satthaṃ āharitaṃ hoti. ",
  "sn4:23.6.2": "Atha kho bhagavā “māro ayaṃ pāpimā” iti viditvā māraṃ pāpimantaṃ gāthāya ajjhabhāsi: ",
  "sn4:23.7.1": "“Evañhi dhīrā kubbanti, ",
  "sn4:23.7.2": "nāvakaṅkhanti jīvitaṃ; ",
  "sn4:23.7.3": "Samūlaṃ taṇhamabbuyha, ",
  "sn4:23.7.4": "godhiko parinibbuto”ti. ",
  "sn4:23.8.1": "Atha kho bhagavā bhikkhū āmantesi: ",
  "sn4:23.8.2": "“āyāma, bhikkhave, yena isigilipassaṃ kāḷasilā tenupasaṅkamissāma yattha godhikena kulaputtena satthaṃ āharitan”ti. ",
  "sn4:23.8.3": "“Evaṃ, bhante”ti kho te bhikkhū bhagavato paccassosuṃ. ",
  "sn4:23.9.1": "Atha kho bhagavā sambahulehi bhikkhūhi saddhiṃ yena isigilipassaṃ kāḷasilā tenupasaṅkami. ",
  "sn4:23.9.2": "Addasā kho bhagavā āyasmantaṃ godhikaṃ dūratova mañcake vivattakkhandhaṃ semānaṃ. ",
  "sn4:23.9.3": "Tena kho pana samayena dhūmāyitattaṃ timirāyitattaṃ gacchateva purimaṃ disaṃ, gacchati pacchimaṃ disaṃ, gacchati uttaraṃ disaṃ, gacchati dakkhiṇaṃ disaṃ, gacchati uddhaṃ, gacchati adho, gacchati anudisaṃ. ",
  "sn4:23.10.1": "Atha kho bhagavā bhikkhū āmantesi: ",
  "sn4:23.10.2": "“passatha no tumhe, bhikkhave, etaṃ dhūmāyitattaṃ timirāyitattaṃ gacchateva purimaṃ disaṃ, gacchati pacchimaṃ disaṃ, gacchati uttaraṃ disaṃ, gacchati dakkhiṇaṃ disaṃ, gacchati uddhaṃ, gacchati adho, gacchati anudisan”ti? ",
  "sn4:23.10.3": "“Evaṃ, bhante”. ",
  "sn4:23.10.4": "“Eso kho, bhikkhave, māro pāpimā godhikassa kulaputtassa viññāṇaṃ samanvesati: ",
  "sn4:23.10.5": "‘kattha godhikassa kulaputtassa viññāṇaṃ patiṭṭhitan’ti? ",
  "sn4:23.10.6": "Appatiṭṭhitena ca, bhikkhave, viññāṇena godhiko kulaputto parinibbuto”ti. ",
  "sn4:23.10.7": "Atha kho māro pāpimā beluvapaṇḍuvīṇaṃ ādāya yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi: ",
  "sn4:23.11.1": "“Uddhaṃ adho ca tiriyaṃ, ",
  "sn4:23.11.2": "disā anudisā svahaṃ; ",
  "sn4:23.11.3": "Anvesaṃ nādhigacchāmi, ",
  "sn4:23.11.4": "godhiko so kuhiṃ gato”ti. ",
  "sn4:23.12.1": "“Yo dhīro dhitisampanno, ",
  "sn4:23.12.2": "jhāyī jhānarato sadā; ",
  "sn4:23.12.3": "Ahorattaṃ anuyuñjaṃ, ",
  "sn4:23.12.4": "jīvitaṃ anikāmayaṃ. ",
  "sn4:23.13.1": "Jetvāna maccuno senaṃ, ",
  "sn4:23.13.2": "anāgantvā punabbhavaṃ; ",
  "sn4:23.13.3": "Samūlaṃ taṇhamabbuyha, ",
  "sn4:23.13.4": "godhiko parinibbuto”ti. ",
  "sn4:23.14.1": "Tassa sokaparetassa, ",
  "sn4:23.14.2": "vīṇā kacchā abhassatha; ",
  "sn4:23.14.3": "Tato so dummano yakkho, ",
  "sn4:23.14.4": "tatthevantaradhāyathāti. ",
  "sn4:24.0.1": "Saṃyutta Nikāya 4 ",
  "sn4:24.0.2": "3. Tatiyavagga ",
  "sn4:24.0.3": "24. Sattavassānubandhasutta ",
  "sn4:24.1.1": "Evaṃ me sutaṃ—",
  "sn4:24.1.2": "ekaṃ samayaṃ bhagavā uruvelāyaṃ viharati najjā nerañjarāya tīre ajapālanigrodhe. ",
  "sn4:24.1.3": "Tena kho pana samayena māro pāpimā sattavassāni bhagavantaṃ anubandho hoti otārāpekkho otāraṃ alabhamāno. ",
  "sn4:24.1.4": "Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi: ",
  "sn4:24.2.1": "“Sokāvatiṇṇo nu vanamhi jhāyasi, ",
  "sn4:24.2.2": "Vittaṃ nu jīno uda patthayāno; ",
  "sn4:24.2.3": "Āguṃ nu gāmasmimakāsi kiñci, ",
  "sn4:24.2.4": "Kasmā janena na karosi sakkhiṃ; ",
  "sn4:24.2.5": "Sakkhī na sampajjati kenaci te”ti. ",
  "sn4:24.3.1": "“Sokassa mūlaṃ palikhāya sabbaṃ, ",
  "sn4:24.3.2": "Anāgu jhāyāmi asocamāno; ",
  "sn4:24.3.3": "Chetvāna sabbaṃ bhavalobhajappaṃ, ",
  "sn4:24.3.4": "Anāsavo jhāyāmi pamattabandhū”ti. ",
  "sn4:24.4.1": "“Yaṃ vadanti mama yidanti, ",
  "sn4:24.4.2": "ye vadanti mamanti ca; ",
  "sn4:24.4.3": "Ettha ce te mano atthi, ",
  "sn4:24.4.4": "na me samaṇa mokkhasī”ti. ",
  "sn4:24.5.1": "“Yaṃ vadanti na taṃ mayhaṃ, ",
  "sn4:24.5.2": "ye vadanti na te ahaṃ; ",
  "sn4:24.5.3": "Evaṃ pāpima jānāhi, ",
  "sn4:24.5.4": "na me maggampi dakkhasī”ti. ",
  "sn4:24.6.1": "“Sace maggaṃ anubuddhaṃ, ",
  "sn4:24.6.2": "khemaṃ amatagāminaṃ; ",
  "sn4:24.6.3": "Apehi gaccha tvameveko, ",
  "sn4:24.6.4": "kimaññamanusāsasī”ti. ",
  "sn4:24.7.1": "“Amaccudheyyaṃ pucchanti, ",
  "sn4:24.7.2": "ye janā pāragāmino; ",
  "sn4:24.7.3": "Tesāhaṃ puṭṭho akkhāmi, ",
  "sn4:24.7.4": "yaṃ saccaṃ taṃ nirūpadhin”ti. ",
  "sn4:24.8.1": "“Seyyathāpi, bhante, gāmassa vā nigamassa vā avidūre pokkharaṇī. ",
  "sn4:24.8.2": "Tatrassa kakkaṭako. ",
  "sn4:24.8.3": "Atha kho, bhante, sambahulā kumārakā vā kumārikāyo vā tamhā gāmā vā nigamā vā nikkhamitvā yena sā pokkharaṇī tenupasaṅkameyyuṃ; upasaṅkamitvā taṃ kakkaṭakaṃ udakā uddharitvā thale patiṭṭhapeyyuṃ. ",
  "sn4:24.8.4": "Yaṃ yadeva hi so, bhante, kakkaṭako aḷaṃ abhininnāmeyya taṃ tadeva te kumārakā vā kumārikāyo vā kaṭṭhena vā kathalāya vā sañchindeyyuṃ sambhañjeyyuṃ sampalibhañjeyyuṃ. ",
  "sn4:24.8.5": "Evañhi so, bhante, kakkaṭako sabbehi aḷehi sañchinnehi sambhaggehi sampalibhaggehi abhabbo taṃ pokkharaṇiṃ otarituṃ. ",
  "sn4:24.8.6": "Evameva kho, bhante, yāni kānici visūkāyikāni visevitāni vipphanditāni, sabbāni tāni bhagavatā sañchinnāni sambhaggāni sampalibhaggāni. ",
  "sn4:24.8.7": "Abhabbo dānāhaṃ, bhante, puna bhagavantaṃ upasaṅkamituṃ yadidaṃ otārāpekkho”ti. ",
  "sn4:24.8.8": "Atha kho māro pāpimā bhagavato santike imā nibbejanīyā gāthāyo abhāsi: ",
  "sn4:24.9.1": "“Medavaṇṇañca pāsāṇaṃ, ",
  "sn4:24.9.2": "vāyaso anupariyagā; ",
  "sn4:24.9.3": "Apettha muduṃ vindema, ",
  "sn4:24.9.4": "api assādanā siyā. ",
  "sn4:24.10.1": "Aladdhā tattha assādaṃ, ",
  "sn4:24.10.2": "vāyasetto apakkame; ",
  "sn4:24.10.3": "Kākova selamāsajja, ",
  "sn4:24.10.4": "nibbijjāpema gotamā”ti. ",
  "sn4:25.0.1": "Saṃyutta Nikāya 4 ",
  "sn4:25.0.2": "3. Tatiyavagga ",
  "sn4:25.0.3": "25. Māradhītusutta ",
  "sn4:25.1.1": "Atha kho māro pāpimā bhagavato santike imā nibbejanīyā gāthāyo abhāsitvā tamhā ṭhānā apakkamma bhagavato avidūre pathaviyaṃ pallaṅkena nisīdi tuṇhībhūto maṅkubhūto pattakkhandho adhomukho pajjhāyanto appaṭibhāno kaṭṭhena bhūmiṃ vilikhanto. ",
  "sn4:25.1.2": "Atha kho taṇhā ca arati ca ragā ca māradhītaro yena māro pāpimā tenupasaṅkamiṃsu; upasaṅkamitvā māraṃ pāpimantaṃ gāthāya ajjhabhāsiṃsu: ",
  "sn4:25.2.1": "“Kenāsi dummano tāta, ",
  "sn4:25.2.2": "purisaṃ kaṃ nu socasi; ",
  "sn4:25.2.3": "Mayaṃ taṃ rāgapāsena, ",
  "sn4:25.2.4": "āraññamiva kuñjaraṃ; ",
  "sn4:25.2.5": "Bandhitvā ānayissāma, ",
  "sn4:25.2.6": "vasago te bhavissatī”ti. ",
  "sn4:25.3.1": "“Arahaṃ sugato loke, ",
  "sn4:25.3.2": "na rāgena suvānayo; ",
  "sn4:25.3.3": "Māradheyyaṃ atikkanto, ",
  "sn4:25.3.4": "tasmā socāmahaṃ bhusan”ti. ",
  "sn4:25.4.1": "Atha kho taṇhā ca arati ca ragā ca māradhītaro yena bhagavā tenupasaṅkamiṃsu; upasaṅkamitvā bhagavantaṃ etadavocuṃ: ",
  "sn4:25.4.2": "“pāde te, samaṇa, paricāremā”ti. ",
  "sn4:25.4.3": "Atha kho bhagavā na manasākāsi, yathā taṃ anuttare upadhisaṅkhaye vimutto. ",
  "sn4:25.5.1": "Atha kho taṇhā ca arati ca ragā ca māradhītaro ekamantaṃ apakkamma evaṃ samacintesuṃ: ",
  "sn4:25.5.2": "“uccāvacā kho purisānaṃ adhippāyā. ",
  "sn4:25.5.3": "Yannūna mayaṃ ekasataṃ ekasataṃ kumārivaṇṇasataṃ abhinimmineyyāmā”ti. ",
  "sn4:25.5.4": "Atha kho taṇhā ca arati ca ragā ca māradhītaro ekasataṃ ekasataṃ kumārivaṇṇasataṃ abhinimminitvā yena bhagavā tenupasaṅkamiṃsu; upasaṅkamitvā bhagavantaṃ etadavocuṃ: ",
  "sn4:25.5.5": "“pāde te, samaṇa, paricāremā”ti. ",
  "sn4:25.5.6": "Tampi bhagavā na manasākāsi, yathā taṃ anuttare upadhisaṅkhaye vimutto. ",
  "sn4:25.6.1": "Atha kho taṇhā ca arati ca ragā ca māradhītaro ekamantaṃ apakkamma evaṃ samacintesuṃ: ",
  "sn4:25.6.2": "“uccāvacā kho purisānaṃ adhippāyā. ",
  "sn4:25.6.3": "Yannūna mayaṃ ekasataṃ ekasataṃ avijātavaṇṇasataṃ abhinimmineyyāmā”ti. ",
  "sn4:25.6.4": "Atha kho taṇhā ca arati ca ragā ca māradhītaro ekasataṃ ekasataṃ avijātavaṇṇasataṃ abhinimminitvā yena bhagavā tenupasaṅkamiṃsu; upasaṅkamitvā bhagavantaṃ etadavocuṃ: ",
  "sn4:25.6.5": "“pāde te, samaṇa, paricāremā”ti. ",
  "sn4:25.6.6": "Tampi bhagavā na manasākāsi, yathā taṃ anuttare upadhisaṅkhaye vimutto. ",
  "sn4:25.7.1": "Atha kho taṇhā ca …pe… ",
  "sn4:25.7.2": "yannūna mayaṃ ekasataṃ ekasataṃ sakiṃ vijātavaṇṇasataṃ abhinimmineyyāmāti. ",
  "sn4:25.7.3": "Atha kho taṇhā ca …pe… ",
  "sn4:25.7.4": "sakiṃ vijātavaṇṇasataṃ abhinimminitvā yena bhagavā tenupasaṅkamiṃsu; upasaṅkamitvā bhagavantaṃ etadavocuṃ: ",
  "sn4:25.7.5": "“pāde te, samaṇa, paricāremā”ti. ",
  "sn4:25.7.6": "Tampi bhagavā na manasākāsi, yathā taṃ anuttare upadhisaṅkhaye vimutto. ",
  "sn4:25.8.1": "Atha kho taṇhā ca …pe… ",
  "sn4:25.8.2": "yannūna mayaṃ ekasataṃ ekasataṃ duvijātavaṇṇasataṃ abhinimmineyyāmāti. ",
  "sn4:25.8.3": "Atha kho taṇhā ca …pe… ",
  "sn4:25.8.4": "duvijātavaṇṇasataṃ abhinimminitvā yena bhagavā …pe… ",
  "sn4:25.8.5": "yathā taṃ anuttare upadhisaṅkhaye vimutto. ",
  "sn4:25.8.6": "Atha kho taṇhā ca …pe… ",
  "sn4:25.8.7": "majjhimitthivaṇṇasataṃ abhinimmineyyāmā”ti. ",
  "sn4:25.8.8": "Atha kho taṇhā ca …pe… ",
  "sn4:25.8.9": "majjhimitthivaṇṇasataṃ abhinimminitvā …pe… ",
  "sn4:25.8.10": "anuttare upadhisaṅkhaye vimutto. ",
  "sn4:25.9.1": "Atha kho taṇhā ca …pe… ",
  "sn4:25.9.2": "mahitthivaṇṇasataṃ abhinimmineyyāmāti. ",
  "sn4:25.9.3": "Atha kho taṇhā ca …pe… ",
  "sn4:25.9.4": "mahitthivaṇṇasataṃ abhinimminitvā yena bhagavā …pe… ",
  "sn4:25.9.5": "anuttare upadhisaṅkhaye vimutto. ",
  "sn4:25.9.6": "Atha kho taṇhā ca arati ca ragā ca māradhītaro ekamantaṃ apakkamma etadavocuṃ: ",
  "sn4:25.9.7": "“saccaṃ kira no pitā avoca: ",
  "sn4:25.10.1": "‘Arahaṃ sugato loke, ",
  "sn4:25.10.2": "na rāgena suvānayo; ",
  "sn4:25.10.3": "Māradheyyaṃ atikkanto, ",
  "sn4:25.10.4": "tasmā socāmahaṃ bhusan’ti. ",
  "sn4:25.11.1": "Yañhi mayaṃ samaṇaṃ vā brāhmaṇaṃ vā avītarāgaṃ iminā upakkamena upakkameyyāma hadayaṃ vāssa phaleyya, uṇhaṃ lohitaṃ vā mukhato uggaccheyya, ummādaṃ vā pāpuṇeyya cittakkhepaṃ vā. ",
  "sn4:25.11.2": "Seyyathā vā pana naḷo harito luto ussussati visussati milāyati; ",
  "sn4:25.11.3": "evameva ussusseyya visusseyya milāyeyyā”ti. ",
  "sn4:25.12.1": "Atha kho taṇhā ca arati ca ragā ca māradhītaro yena bhagavā tenupasaṅkamiṃsu; upasaṅkamitvā ekamantaṃ aṭṭhaṃsu. ",
  "sn4:25.12.2": "Ekamantaṃ ṭhitā kho taṇhā māradhītā bhagavantaṃ gāthāya ajjhabhāsi: ",
  "sn4:25.13.1": "“Sokāvatiṇṇo nu vanamhi jhāyasi, ",
  "sn4:25.13.2": "Vittaṃ nu jīno uda patthayāno; ",
  "sn4:25.13.3": "Āguṃ nu gāmasmimakāsi kiñci, ",
  "sn4:25.13.4": "Kasmā janena na karosi sakkhiṃ; ",
  "sn4:25.13.5": "Sakkhī na sampajjati kenaci te”ti. ",
  "sn4:25.14.1": "“Atthassa pattiṃ hadayassa santiṃ, ",
  "sn4:25.14.2": "Jetvāna senaṃ piyasātarūpaṃ; ",
  "sn4:25.14.3": "Ekohaṃ jhāyaṃ sukhamanubodhiṃ, ",
  "sn4:25.14.4": "Tasmā janena na karomi sakkhiṃ; ",
  "sn4:25.14.5": "Sakkhī na sampajjati kenaci me”ti. ",
  "sn4:25.15.1": "Atha kho arati māradhītā bhagavantaṃ gāthāya ajjhabhāsi: ",
  "sn4:25.16.1": "“Kathaṃvihārībahulodha bhikkhu, ",
  "sn4:25.16.2": "Pañcoghatiṇṇo atarīdha chaṭṭhaṃ; ",
  "sn4:25.16.3": "Kathaṃ jhāyiṃ bahulaṃ kāmasaññā, ",
  "sn4:25.16.4": "Paribāhirā honti aladdha yo tan”ti. ",
  "sn4:25.17.1": "“Passaddhakāyo suvimuttacitto, ",
  "sn4:25.17.2": "Asaṅkharāno satimā anoko; ",
  "sn4:25.17.3": "Aññāya dhammaṃ avitakkajhāyī, ",
  "sn4:25.17.4": "Na kuppati na sarati na thino. ",
  "sn4:25.18.1": "Evaṃvihārībahulodha bhikkhu, ",
  "sn4:25.18.2": "Pañcoghatiṇṇo atarīdha chaṭṭhaṃ; ",
  "sn4:25.18.3": "Evaṃ jhāyiṃ bahulaṃ kāmasaññā, ",
  "sn4:25.18.4": "Paribāhirā honti aladdha yo tan”ti. ",
  "sn4:25.19.1": "Atha kho ragā māradhītā bhagavato santike gāthāya ajjhabhāsi: ",
  "sn4:25.20.1": "“Acchejja taṇhaṃ gaṇasaṅghacārī, ",
  "sn4:25.20.2": "Addhā carissanti bahū ca saddhā; ",
  "sn4:25.20.3": "Bahuṃ vatāyaṃ janataṃ anoko, ",
  "sn4:25.20.4": "Acchejja nessati maccurājassa pāran”ti. ",
  "sn4:25.21.1": "“Nayanti ve mahāvīrā, ",
  "sn4:25.21.2": "saddhammena tathāgatā; ",
  "sn4:25.21.3": "Dhammena nayamānānaṃ, ",
  "sn4:25.21.4": "kā usūyā vijānatan”ti. ",
  "sn4:25.22.1": "Atha kho taṇhā ca arati ca ragā ca māradhītaro yena māro pāpimā tenupasaṅkamiṃsu. ",
  "sn4:25.22.2": "Addasā kho māro pāpimā taṇhañca aratiñca ragañca māradhītaro dūratova āgacchantiyo. ",
  "sn4:25.22.3": "Disvāna gāthāhi ajjhabhāsi: ",
  "sn4:25.23.1": "“Bālā kumudanāḷehi, ",
  "sn4:25.23.2": "pabbataṃ abhimatthatha; ",
  "sn4:25.23.3": "Giriṃ nakhena khanatha, ",
  "sn4:25.23.4": "ayo dantehi khādatha. ",
  "sn4:25.24.1": "Selaṃva sirasūhacca, ",
  "sn4:25.24.2": "pātāle gādhamesatha; ",
  "sn4:25.24.3": "Khāṇuṃva urasāsajja, ",
  "sn4:25.24.4": "nibbijjāpetha gotamā”ti. ",
  "sn4:25.25.1": "“Daddallamānā āgañchuṃ, ",
  "sn4:25.25.2": "taṇhā ca aratī ragā; ",
  "sn4:25.25.3": "Tā tattha panudī satthā, ",
  "sn4:25.25.4": "tūlaṃ bhaṭṭhaṃva māluto”ti. ",
  "sn4:25.25.5": "Tatiyo vaggo. ",
  "sn4:25.26.1": "Sambahulā samiddhi ca, ",
  "sn4:25.26.2": "Godhikaṃ sattavassāni; ",
  "sn4:25.26.3": "Dhītaraṃ desitaṃ buddha, ",
  "sn4:25.26.4": "Seṭṭhena imaṃ mārapañcakanti. ",
  "sn4:25.26.5": "Mārasaṃyuttaṃ samattaṃ. "
}