{
  "sn21:1.0.1": "Saṃyutta Nikāya 21 ",
  "sn21:1.0.2": "1. Bhikkhuvagga ",
  "sn21:1.0.3": "1. Kolitasutta ",
  "sn21:1.1.1": "Evaṃ me sutaṃ—",
  "sn21:1.1.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "sn21:1.1.3": "Tatra kho āyasmā mahāmoggallāno bhikkhū āmantesi: ",
  "sn21:1.1.4": "“āvuso bhikkhave”ti. ",
  "sn21:1.1.5": "“Āvuso”ti kho te bhikkhū āyasmato mahāmoggallānassa paccassosuṃ. ",
  "sn21:1.2.1": "Āyasmā mahāmoggallāno etadavoca: ",
  "sn21:1.2.2": "“idha mayhaṃ, āvuso, rahogatassa paṭisallīnassa evaṃ cetaso parivitakko udapādi: ",
  "sn21:1.2.3": "‘ariyo tuṇhībhāvo, ariyo tuṇhībhāvoti vuccati. ",
  "sn21:1.2.4": "Katamo nu kho ariyo tuṇhībhāvo’ti? ",
  "sn21:1.2.5": "Tassa mayhaṃ āvuso, etadahosi: ",
  "sn21:1.2.6": "‘idha bhikkhu vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati. ",
  "sn21:1.2.7": "Ayaṃ vuccati ariyo tuṇhībhāvo’ti. ",
  "sn21:1.2.8": "So khvāhaṃ, āvuso, vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja vihariṃ. ",
  "sn21:1.2.9": "Tassa mayhaṃ, āvuso, iminā vihārena viharato vitakkasahagatā saññā manasikārā samudācaranti. ",
  "sn21:1.3.1": "Atha kho maṃ, āvuso, bhagavā iddhiyā upasaṅkamitvā etadavoca: ",
  "sn21:1.3.2": "‘moggallāna moggallāna, mā, brāhmaṇa, ariyaṃ tuṇhībhāvaṃ pamādo, ariye tuṇhībhāve cittaṃ saṇṭhapehi, ariye tuṇhībhāve cittaṃ ekodibhāvaṃ karohi, ariye tuṇhībhāve cittaṃ samādahā’ti. ",
  "sn21:1.3.3": "So khvāhaṃ, āvuso, aparena samayena vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharāmi. ",
  "sn21:1.3.4": "Yañhi taṃ, āvuso, sammā vadamāno vadeyya: ",
  "sn21:1.3.5": "‘satthārā anuggahito sāvako mahābhiññataṃ patto’ti, mamaṃ taṃ sammā vadamāno vadeyya: ",
  "sn21:1.3.6": "‘satthārā anuggahito sāvako mahābhiññataṃ patto’”ti. ",
  "sn21:1.3.7": "Paṭhamaṃ. ",
  "sn21:2.0.1": "Saṃyutta Nikāya 21 ",
  "sn21:2.0.2": "1. Bhikkhuvagga ",
  "sn21:2.0.3": "2. Upatissasutta ",
  "sn21:2.1.1": "Sāvatthinidānaṃ. ",
  "sn21:2.1.2": "Tatra kho āyasmā sāriputto bhikkhū āmantesi: ",
  "sn21:2.1.3": "“āvuso bhikkhave”ti. ",
  "sn21:2.1.4": "“Āvuso”ti kho te bhikkhū āyasmato sāriputtassa paccassosuṃ. ",
  "sn21:2.1.5": "Āyasmā sāriputto etadavoca: ",
  "sn21:2.2.1": "“Idha mayhaṃ, āvuso, rahogatassa paṭisallīnassa evaṃ cetaso parivitakko udapādi: ",
  "sn21:2.2.2": "‘atthi nu kho taṃ kiñci lokasmiṃ yassa me vipariṇāmaññathābhāvā uppajjeyyuṃ sokaparidevadukkhadomanassupāyāsā’ti? ",
  "sn21:2.2.3": "Tassa mayhaṃ, āvuso, etadahosi: ",
  "sn21:2.2.4": "‘natthi kho taṃ kiñci lokasmiṃ yassa me vipariṇāmaññathābhāvā uppajjeyyuṃ sokaparidevadukkhadomanassupāyāsā’”ti. ",
  "sn21:2.3.1": "Evaṃ vutte, āyasmā ānando āyasmantaṃ sāriputtaṃ etadavoca: ",
  "sn21:2.3.2": "“satthupi kho te, āvuso sāriputta, vipariṇāmaññathābhāvā nuppajjeyyuṃ sokaparidevadukkhadomanassupāyāsā”ti? ",
  "sn21:2.3.3": "“Satthupi kho me, āvuso, vipariṇāmaññathābhāvā nuppajjeyyuṃ sokaparidevadukkhadomanassupāyāsā, api ca me evamassa: ",
  "sn21:2.3.4": "‘mahesakkho vata bho satthā antarahito mahiddhiko mahānubhāvo. ",
  "sn21:2.3.5": "Sace hi bhagavā ciraṃ dīghamaddhānaṃ tiṭṭheyya tadassa bahujanahitāya bahujanasukhāya lokānukampāya atthāya hitāya sukhāya devamanussānan’ti. ",
  "sn21:2.3.6": "Tathā hi panāyasmato sāriputtassa dīgharattaṃ ahaṅkāramamaṅkāramānānusayā susamūhatā. ",
  "sn21:2.3.7": "Tasmā āyasmato sāriputtassa satthupi vipariṇāmaññathābhāvā nuppajjeyyuṃ sokaparidevadukkhadomanassupāyāsā”ti. ",
  "sn21:2.3.8": "Dutiyaṃ. ",
  "sn21:3.0.1": "Saṃyutta Nikāya 21 ",
  "sn21:3.0.2": "1. Bhikkhuvagga ",
  "sn21:3.0.3": "3. Ghaṭasutta ",
  "sn21:3.1.1": "Evaṃ me sutaṃ—",
  "sn21:3.1.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "sn21:3.1.3": "Tena kho pana samayena āyasmā ca sāriputto āyasmā ca mahāmoggallāno rājagahe viharanti veḷuvane kalandakanivāpe ekavihāre. ",
  "sn21:3.1.4": "Atha kho āyasmā sāriputto sāyanhasamayaṃ paṭisallānā vuṭṭhito yenāyasmā mahāmoggallāno tenupasaṅkami; upasaṅkamitvā āyasmatā mahāmoggallānena saddhiṃ sammodi. ",
  "sn21:3.1.5": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho āyasmā sāriputto āyasmantaṃ mahāmoggallānaṃ etadavoca: ",
  "sn21:3.2.1": "“Vippasannāni kho te, āvuso moggallāna, indriyāni; ",
  "sn21:3.2.2": "parisuddho mukhavaṇṇo pariyodāto santena nūnāyasmā mahāmoggallāno ajja vihārena vihāsī”ti. ",
  "sn21:3.2.3": "“Oḷārikena khvāhaṃ, āvuso, ajja vihārena vihāsiṃ. ",
  "sn21:3.2.4": "Api ca me ahosi dhammī kathā”ti. ",
  "sn21:3.2.5": "“Kena saddhiṃ panāyasmato mahāmoggallānassa ahosi dhammī kathā”ti? ",
  "sn21:3.2.6": "“Bhagavatā kho me, āvuso, saddhiṃ ahosi dhammī kathā”ti. ",
  "sn21:3.2.7": "“Dūre kho, āvuso, bhagavā etarahi sāvatthiyaṃ viharati jetavane anāthapiṇḍikassa ārāme. ",
  "sn21:3.2.8": "Kiṃ nu kho āyasmā mahāmoggallāno bhagavantaṃ iddhiyā upasaṅkami; ",
  "sn21:3.2.9": "udāhu bhagavā āyasmantaṃ mahāmoggallānaṃ iddhiyā upasaṅkamī”ti? ",
  "sn21:3.2.10": "“Na khvāhaṃ, āvuso, bhagavantaṃ iddhiyā upasaṅkamiṃ; ",
  "sn21:3.2.11": "napi maṃ bhagavā iddhiyā upasaṅkami. ",
  "sn21:3.2.12": "Api ca me yāvatā bhagavā ettāvatā dibbacakkhu visujjhi dibbā ca sotadhātu. ",
  "sn21:3.2.13": "Bhagavatopi yāvatāhaṃ ettāvatā dibbacakkhu visujjhi dibbā ca sotadhātū”ti. ",
  "sn21:3.2.14": "“Yathākathaṃ panāyasmato mahāmoggallānassa bhagavatā saddhiṃ ahosi dhammī kathā”ti? ",
  "sn21:3.3.1": "“Idhāhaṃ, āvuso, bhagavantaṃ etadavocaṃ: ",
  "sn21:3.3.2": "‘āraddhavīriyo āraddhavīriyoti, bhante, vuccati. ",
  "sn21:3.3.3": "Kittāvatā nu kho, bhante, āraddhavīriyo hotī’ti? ",
  "sn21:3.3.4": "Evaṃ vutte, maṃ, āvuso, bhagavā etadavoca: ",
  "sn21:3.3.5": "‘idha, moggallāna, bhikkhu āraddhavīriyo viharati—",
  "sn21:3.3.6": "kāmaṃ taco ca nhāru ca aṭṭhi ca avasissatu, sarīre upassussatu maṃsalohitaṃ, yaṃ taṃ purisathāmena purisavīriyena purisaparakkamena pattabbaṃ na taṃ apāpuṇitvā vīriyassa saṇṭhānaṃ bhavissatīti. ",
  "sn21:3.3.7": "Evaṃ kho, moggallāna, āraddhavīriyo hotī’ti. ",
  "sn21:3.3.8": "Evaṃ kho me, āvuso, bhagavatā saddhiṃ ahosi dhammī kathā”ti. ",
  "sn21:3.4.1": "“Seyyathāpi, āvuso, himavato pabbatarājassa parittā pāsāṇasakkharā yāvadeva upanikkhepanamattāya; ",
  "sn21:3.4.2": "evameva kho mayaṃ āyasmato mahāmoggallānassa yāvadeva upanikkhepanamattāya. ",
  "sn21:3.4.3": "Āyasmā hi mahāmoggallāno mahiddhiko mahānubhāvo ākaṅkhamāno kappaṃ tiṭṭheyyā”ti. ",
  "sn21:3.5.1": "“Seyyathāpi, āvuso, mahatiyā loṇaghaṭāya parittā loṇasakkharāya yāvadeva upanikkhepanamattāya; ",
  "sn21:3.5.2": "evameva kho mayaṃ āyasmato sāriputtassa yāvadeva upanikkhepanamattāya. ",
  "sn21:3.5.3": "Āyasmā hi sāriputto bhagavatā anekapariyāyena thomito vaṇṇito pasattho: ",
  "sn21:3.6.1": "‘Sāriputtova paññāya, ",
  "sn21:3.6.2": "sīlena upasamena ca; ",
  "sn21:3.6.3": "Yopi pāraṅgato bhikkhu, ",
  "sn21:3.6.4": "etāvaparamo siyā’”ti. ",
  "sn21:3.7.1": "Itiha te ubho mahānāgā aññamaññassa subhāsitaṃ sulapitaṃ samanumodiṃsūti. ",
  "sn21:3.7.2": "Tatiyaṃ. ",
  "sn21:4.0.1": "Saṃyutta Nikāya 21 ",
  "sn21:4.0.2": "1. Bhikkhuvagga ",
  "sn21:4.0.3": "4. Navasutta ",
  "sn21:4.1.1": "Sāvatthiyaṃ viharati. ",
  "sn21:4.1.2": "Tena kho pana samayena aññataro navo bhikkhu pacchābhattaṃ piṇḍapātapaṭikkanto vihāraṃ pavisitvā appossukko tuṇhībhūto saṅkasāyati, na bhikkhūnaṃ veyyāvaccaṃ karoti cīvarakārasamaye. ",
  "sn21:4.1.3": "Atha kho sambahulā bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ: ",
  "sn21:4.1.4": "“idha, bhante, aññataro navo bhikkhu pacchābhattaṃ piṇḍapātapaṭikkanto vihāraṃ pavisitvā appossukko tuṇhībhūto saṅkasāyati, na bhikkhūnaṃ veyyāvaccaṃ karoti cīvarakārasamaye”ti. ",
  "sn21:4.2.1": "Atha kho bhagavā aññataraṃ bhikkhuṃ āmantesi: ",
  "sn21:4.2.2": "“ehi tvaṃ, bhikkhu, mama vacanena taṃ bhikkhuṃ āmantehi ‘satthā taṃ, āvuso, āmantetī’”ti. ",
  "sn21:4.2.3": "“Evaṃ, bhante”ti kho so bhikkhu bhagavato paṭissutvā yena so bhikkhu tenupasaṅkami; upasaṅkamitvā taṃ bhikkhuṃ etadavoca: ",
  "sn21:4.2.4": "“satthā taṃ, āvuso, āmantetī”ti. ",
  "sn21:4.2.5": "“Evamāvuso”ti kho so bhikkhu tassa bhikkhuno paṭissutvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho taṃ bhikkhuṃ bhagavā etadavoca: ",
  "sn21:4.2.6": "“saccaṃ kira tvaṃ, bhikkhu, pacchābhattaṃ piṇḍapātapaṭikkanto vihāraṃ pavisitvā appossukko tuṇhībhūto saṅkasāyasi, na bhikkhūnaṃ veyyāvaccaṃ karosi cīvarakārasamaye”ti? ",
  "sn21:4.2.7": "“Ahampi kho, bhante, sakaṃ kiccaṃ karomī”ti. ",
  "sn21:4.3.1": "Atha kho bhagavā tassa bhikkhuno cetasā cetoparivitakkamaññāya bhikkhū āmantesi: ",
  "sn21:4.3.2": "“mā kho tumhe, bhikkhave, etassa bhikkhuno ujjhāyittha. ",
  "sn21:4.3.3": "Eso kho, bhikkhave, bhikkhu catunnaṃ jhānānaṃ ābhicetasikānaṃ diṭṭhadhammasukhavihārānaṃ nikāmalābhī akicchalābhī akasiralābhī, yassa catthāya kulaputtā sammadeva agārasmā anagāriyaṃ pabbajanti, tadanuttaraṃ brahmacariyapariyosānaṃ diṭṭheva dhamme sayaṃ abhiññā sacchikatvā upasampajja viharatī”ti. ",
  "sn21:4.4.1": "Idamavoca bhagavā. ",
  "sn21:4.4.2": "Idaṃ vatvāna sugato athāparaṃ etadavoca satthā: ",
  "sn21:4.5.1": "“Nayidaṃ sithilamārabbha, ",
  "sn21:4.5.2": "nayidaṃ appena thāmasā; ",
  "sn21:4.5.3": "Nibbānaṃ adhigantabbaṃ, ",
  "sn21:4.5.4": "sabbadukkhappamocanaṃ. ",
  "sn21:4.6.1": "Ayañca daharo bhikkhu, ",
  "sn21:4.6.2": "ayamuttamapuriso; ",
  "sn21:4.6.3": "Dhāreti antimaṃ dehaṃ, ",
  "sn21:4.6.4": "jetvā māraṃ savāhinin”ti. ",
  "sn21:4.6.5": "Catutthaṃ. ",
  "sn21:5.0.1": "Saṃyutta Nikāya 21 ",
  "sn21:5.0.2": "1. Bhikkhuvagga ",
  "sn21:5.0.3": "5. Sujātasutta ",
  "sn21:5.1.1": "Sāvatthiyaṃ viharati. ",
  "sn21:5.1.2": "Atha kho āyasmā sujāto yena bhagavā tenupasaṅkami. ",
  "sn21:5.1.3": "Addasā kho bhagavā āyasmantaṃ sujātaṃ dūratova āgacchantaṃ. ",
  "sn21:5.1.4": "Disvāna bhikkhū āmantesi: ",
  "sn21:5.1.5": "“ubhayenevāyaṃ, bhikkhave, kulaputto sobhati—",
  "sn21:5.1.6": "yañca abhirūpo dassanīyo pāsādiko paramāya vaṇṇapokkharatāya samannāgato, yassa catthāya kulaputtā sammadeva agārasmā anagāriyaṃ pabbajanti tadanuttaraṃ brahmacariyapariyosānaṃ diṭṭheva dhamme sayaṃ abhiññā sacchikatvā upasampajja viharatī”ti. ",
  "sn21:5.1.7": "Idamavoca bhagavā …pe… ",
  "sn21:5.1.8": "satthā: ",
  "sn21:5.2.1": "“Sobhati vatāyaṃ bhikkhu, ",
  "sn21:5.2.2": "ujubhūtena cetasā; ",
  "sn21:5.2.3": "Vippayutto visaṃyutto, ",
  "sn21:5.2.4": "anupādāya nibbuto; ",
  "sn21:5.2.5": "Dhāreti antimaṃ dehaṃ, ",
  "sn21:5.2.6": "jetvā māraṃ savāhinin”ti. ",
  "sn21:5.2.7": "Pañcamaṃ. ",
  "sn21:6.0.1": "Saṃyutta Nikāya 21 ",
  "sn21:6.0.2": "1. Bhikkhuvagga ",
  "sn21:6.0.3": "6. Lakuṇḍakabhaddiyasutta ",
  "sn21:6.1.1": "Sāvatthiyaṃ viharati. ",
  "sn21:6.1.2": "Atha kho āyasmā lakuṇḍakabhaddiyo yena bhagavā tenupasaṅkami. ",
  "sn21:6.1.3": "Addasā kho bhagavā āyasmantaṃ lakuṇḍakabhaddiyaṃ dūratova āgacchantaṃ. ",
  "sn21:6.1.4": "Disvāna bhikkhū āmantesi: ",
  "sn21:6.1.5": "“passatha no tumhe, bhikkhave, etaṃ bhikkhuṃ āgacchantaṃ dubbaṇṇaṃ duddasikaṃ okoṭimakaṃ bhikkhūnaṃ paribhūtarūpan”ti? ",
  "sn21:6.1.6": "“Evaṃ, bhante”. ",
  "sn21:6.1.7": "“Eso kho, bhikkhave, bhikkhu mahiddhiko mahānubhāvo, na ca sā samāpatti sulabharūpā yā tena bhikkhunā asamāpannapubbā. ",
  "sn21:6.1.8": "Yassa catthāya kulaputtā sammadeva agārasmā anagāriyaṃ pabbajanti, tadanuttaraṃ brahmacariyapariyosānaṃ diṭṭheva dhamme sayaṃ abhiññā sacchikatvā upasampajja viharatī”ti. ",
  "sn21:6.1.9": "Idamavoca bhagavā …pe… ",
  "sn21:6.1.10": "satthā: ",
  "sn21:6.2.1": "“Haṃsā koñcā mayūrā ca, ",
  "sn21:6.2.2": "hatthayo pasadā migā; ",
  "sn21:6.2.3": "Sabbe sīhassa bhāyanti, ",
  "sn21:6.2.4": "natthi kāyasmiṃ tulyatā. ",
  "sn21:6.3.1": "Evameva manussesu, ",
  "sn21:6.3.2": "daharo cepi paññavā; ",
  "sn21:6.3.3": "So hi tattha mahā hoti, ",
  "sn21:6.3.4": "neva bālo sarīravā”ti. ",
  "sn21:6.3.5": "Chaṭṭhaṃ. ",
  "sn21:7.0.1": "Saṃyutta Nikāya 21 ",
  "sn21:7.0.2": "1. Bhikkhuvagga ",
  "sn21:7.0.3": "7. Visākhasutta ",
  "sn21:7.1.1": "Evaṃ me sutaṃ—",
  "sn21:7.1.2": "ekaṃ samayaṃ bhagavā vesāliyaṃ viharati mahāvane kūṭāgārasālāyaṃ. ",
  "sn21:7.1.3": "Tena kho pana samayena āyasmā visākho pañcālaputto upaṭṭhānasālāyaṃ bhikkhū dhammiyā kathāya sandasseti samādapeti samuttejeti sampahaṃseti, poriyā vācāya vissaṭṭhāya anelagalāya atthassa viññāpaniyā pariyāpannāya anissitāya. ",
  "sn21:7.2.1": "Atha kho bhagavā sāyanhasamayaṃ paṭisallānā vuṭṭhito yena upaṭṭhānasālā tenupasaṅkami; upasaṅkamitvā paññatte āsane nisīdi. ",
  "sn21:7.2.2": "Nisajja kho bhagavā bhikkhū āmantesi: ",
  "sn21:7.2.3": "“ko nu kho, bhikkhave, upaṭṭhānasālāyaṃ bhikkhū dhammiyā kathāya sandasseti samādapeti samuttejeti sampahaṃseti poriyā vācāya vissaṭṭhāya anelagalāya atthassa viññāpaniyā pariyāpannāya anissitāyā”ti? ",
  "sn21:7.2.4": "“Āyasmā, bhante, visākho pañcālaputto upaṭṭhānasālāyaṃ bhikkhū dhammiyā kathāya sandasseti samādapeti samuttejeti sampahaṃseti, poriyā vācāya vissaṭṭhāya anelagalāya atthassa viññāpaniyā pariyāpannāya anissitāyā”ti. ",
  "sn21:7.3.1": "Atha kho bhagavā āyasmantaṃ visākhaṃ pañcālaputtaṃ āmantesi: ",
  "sn21:7.3.2": "“sādhu sādhu, visākha, ",
  "sn21:7.3.3": "sādhu kho tvaṃ, visākha, bhikkhū dhammiyā kathāya sandassesi …pe… atthassa viññāpaniyā pariyāpannāya anissitāyā”ti. ",
  "sn21:7.4.1": "Idamavoca bhagavā. ",
  "sn21:7.4.2": "Idaṃ vatvāna sugato athāparaṃ etadavoca satthā: ",
  "sn21:7.5.1": "“Nābhāsamānaṃ jānanti, ",
  "sn21:7.5.2": "missaṃ bālehi paṇḍitaṃ; ",
  "sn21:7.5.3": "Bhāsamānañca jānanti, ",
  "sn21:7.5.4": "desentaṃ amataṃ padaṃ. ",
  "sn21:7.6.1": "Bhāsaye jotaye dhammaṃ, ",
  "sn21:7.6.2": "paggaṇhe isinaṃ dhajaṃ; ",
  "sn21:7.6.3": "Subhāsitadhajā isayo, ",
  "sn21:7.6.4": "dhammo hi isinaṃ dhajo”ti. ",
  "sn21:7.6.5": "Sattamaṃ. ",
  "sn21:8.0.1": "Saṃyutta Nikāya 21 ",
  "sn21:8.0.2": "1. Bhikkhuvagga ",
  "sn21:8.0.3": "8. Nandasutta ",
  "sn21:8.1.1": "Sāvatthiyaṃ viharati. ",
  "sn21:8.1.2": "Atha kho āyasmā nando bhagavato mātucchāputto ākoṭitapaccākoṭitāni cīvarāni pārupitvā akkhīni añjetvā acchaṃ pattaṃ gahetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ nandaṃ bhagavā etadavoca: ",
  "sn21:8.1.3": "“na kho te taṃ, nanda, patirūpaṃ kulaputtassa saddhā agārasmā anagāriyaṃ pabbajitassa, yaṃ tvaṃ ākoṭitapaccākoṭitāni cīvarāni pārupeyyāsi, akkhīni ca añjeyyāsi, acchañca pattaṃ dhāreyyāsi. ",
  "sn21:8.1.4": "Etaṃ kho te, nanda, patirūpaṃ kulaputtassa saddhā agārasmā anagāriyaṃ pabbajitassa, yaṃ tvaṃ āraññiko ca assasi, piṇḍapātiko ca paṃsukūliko ca kāmesu ca anapekkho vihareyyāsī”ti. ",
  "sn21:8.1.5": "Idamavoca bhagavā …pe… ",
  "sn21:8.1.6": "satthā: ",
  "sn21:8.2.1": "“Kadāhaṃ nandaṃ passeyyaṃ, ",
  "sn21:8.2.2": "āraññaṃ paṃsukūlikaṃ; ",
  "sn21:8.2.3": "Aññātuñchena yāpentaṃ, ",
  "sn21:8.2.4": "kāmesu anapekkhinan”ti. ",
  "sn21:8.3.1": "Atha kho āyasmā nando aparena samayena āraññiko ca piṇḍapātiko ca paṃsukūliko ca kāmesu ca anapekkho vihāsīti. ",
  "sn21:8.3.2": "Aṭṭhamaṃ. ",
  "sn21:9.0.1": "Saṃyutta Nikāya 21 ",
  "sn21:9.0.2": "1. Bhikkhuvagga ",
  "sn21:9.0.3": "9. Tissasutta ",
  "sn21:9.1.1": "Sāvatthiyaṃ viharati. ",
  "sn21:9.1.2": "Atha kho āyasmā tisso bhagavato pitucchāputto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi dukkhī dummano assūni pavattayamāno. Atha kho bhagavā āyasmantaṃ tissaṃ etadavoca: ",
  "sn21:9.1.3": "“kiṃ nu kho tvaṃ, tissa, ekamantaṃ nisinno dukkhī dummano assūni pavattayamāno”ti? ",
  "sn21:9.1.4": "“Tathā hi pana maṃ, bhante, bhikkhū samantā vācāyasannitodakena sañjambharimakaṃsū”ti. ",
  "sn21:9.1.5": "“Tathāhi pana tvaṃ, tissa, vattā no ca vacanakkhamo; ",
  "sn21:9.1.6": "na kho te taṃ, tissa, patirūpaṃ kulaputtassa saddhā agārasmā anagāriyaṃ pabbajitassa, yaṃ tvaṃ vattā no ca vacanakkhamo. ",
  "sn21:9.1.7": "Etaṃ kho te, tissa, patirūpaṃ kulaputtassa saddhā agārasmā anagāriyaṃ pabbajitassa: ",
  "sn21:9.1.8": "‘yaṃ tvaṃ vattā ca assa vacanakkhamo cā’”ti. ",
  "sn21:9.2.1": "Idamavoca bhagavā. ",
  "sn21:9.2.2": "Idaṃ vatvāna sugato athāparaṃ etadavoca satthā: ",
  "sn21:9.3.1": "“Kiṃ nu kujjhasi mā kujjhi, ",
  "sn21:9.3.2": "Akkodho tissa te varaṃ; ",
  "sn21:9.3.3": "Kodhamānamakkhavinayatthañhi, ",
  "sn21:9.3.4": "Tissa brahmacariyaṃ vussatī”ti. ",
  "sn21:9.3.5": "Navamaṃ. ",
  "sn21:10.0.1": "Saṃyutta Nikāya 21 ",
  "sn21:10.0.2": "1. Bhikkhuvagga ",
  "sn21:10.0.3": "10. Theranāmakasutta ",
  "sn21:10.1.1": "Ekaṃ samayaṃ bhagavā rājagahe viharati veḷuvane kalandakanivāpe. ",
  "sn21:10.1.2": "Tena kho pana samayena aññataro bhikkhu theranāmako ekavihārī ceva hoti ekavihārassa ca vaṇṇavādī. ",
  "sn21:10.1.3": "So eko gāmaṃ piṇḍāya pavisati eko paṭikkamati eko raho nisīdati eko caṅkamaṃ adhiṭṭhāti. ",
  "sn21:10.1.4": "Atha kho sambahulā bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ: ",
  "sn21:10.1.5": "“idha, bhante, aññataro bhikkhu theranāmako ekavihārī ekavihārassa ca vaṇṇavādī”ti. ",
  "sn21:10.2.1": "Atha kho bhagavā aññataraṃ bhikkhuṃ āmantesi: ",
  "sn21:10.2.2": "“ehi tvaṃ, bhikkhu, mama vacanena theraṃ bhikkhuṃ āmantehi: ",
  "sn21:10.2.3": "‘satthā taṃ, āvuso thera, āmantetī’”ti. ",
  "sn21:10.2.4": "“Evaṃ, bhante”ti kho so bhikkhu bhagavato paṭissutvā yenāyasmā thero tenupasaṅkami; upasaṅkamitvā āyasmantaṃ theraṃ etadavoca: ",
  "sn21:10.2.5": "“satthā taṃ, āvuso thera, āmantetī”ti. ",
  "sn21:10.2.6": "“Evamāvuso”ti kho āyasmā thero tassa bhikkhuno paṭissutvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ theraṃ bhagavā etadavoca: ",
  "sn21:10.2.7": "“saccaṃ kira tvaṃ, thera, ekavihārī ekavihārassa ca vaṇṇavādī”ti? ",
  "sn21:10.2.8": "“Evaṃ, bhante”. ",
  "sn21:10.2.9": "“Yathā kathaṃ pana tvaṃ, thera, ekavihārī ekavihārassa ca vaṇṇavādī”ti? ",
  "sn21:10.2.10": "“Idhāhaṃ, bhante, eko gāmaṃ piṇḍāya pavisāmi eko paṭikkamāmi eko raho nisīdāmi eko caṅkamaṃ adhiṭṭhāmi. ",
  "sn21:10.2.11": "Evaṃ khvāhaṃ, bhante, ekavihārī ekavihārassa ca vaṇṇavādī”ti. ",
  "sn21:10.3.1": "“Attheso, thera, ekavihāro neso natthīti vadāmi. ",
  "sn21:10.3.2": "Api ca, thera, yathā ekavihāro vitthārena paripuṇṇo hoti ",
  "sn21:10.3.3": "taṃ suṇāhi, sādhukaṃ manasi karohi; bhāsissāmī”ti. ",
  "sn21:10.3.4": "“Evaṃ, bhante”ti kho …pe…. ",
  "sn21:10.3.5": "“Kathañca, thera, ekavihāro vitthārena paripuṇṇo hoti. ",
  "sn21:10.3.6": "Idha, thera, yaṃ atītaṃ taṃ pahīnaṃ, yaṃ anāgataṃ taṃ paṭinissaṭṭhaṃ, paccuppannesu ca attabhāvapaṭilābhesu chandarāgo suppaṭivinīto. ",
  "sn21:10.3.7": "Evaṃ kho, thera, ekavihāro vitthārena paripuṇṇo hotī”ti. ",
  "sn21:10.4.1": "Idamavoca bhagavā. ",
  "sn21:10.4.2": "Idaṃ vatvāna sugato athāparaṃ etadavoca satthā: ",
  "sn21:10.5.1": "“Sabbābhibhuṃ sabbaviduṃ sumedhaṃ, ",
  "sn21:10.5.2": "Sabbesu dhammesu anūpalittaṃ; ",
  "sn21:10.5.3": "Sabbañjahaṃ taṇhākkhaye vimuttaṃ, ",
  "sn21:10.5.4": "Tamahaṃ naraṃ ekavihārīti brūmī”ti. ",
  "sn21:10.5.5": "Dasamaṃ. ",
  "sn21:11.0.1": "Saṃyutta Nikāya 21 ",
  "sn21:11.0.2": "1. Bhikkhuvagga ",
  "sn21:11.0.3": "11. Mahākappinasutta ",
  "sn21:11.1.1": "Sāvatthiyaṃ viharati. ",
  "sn21:11.1.2": "Atha kho āyasmā mahākappino yena bhagavā tenupasaṅkami. ",
  "sn21:11.1.3": "Addasā kho bhagavā āyasmantaṃ mahākappinaṃ dūratova āgacchantaṃ. ",
  "sn21:11.1.4": "Disvāna bhikkhū āmantesi: ",
  "sn21:11.1.5": "“passatha no tumhe, bhikkhave, etaṃ bhikkhuṃ āgacchantaṃ odātakaṃ tanukaṃ tuṅganāsikan”ti? ",
  "sn21:11.1.6": "“Evaṃ, bhante”. ",
  "sn21:11.1.7": "“Eso kho, bhikkhave, bhikkhu mahiddhiko mahānubhāvo. ",
  "sn21:11.1.8": "Na ca sā samāpatti sulabharūpā yā tena bhikkhunā asamāpannapubbā. ",
  "sn21:11.1.9": "Yassa catthāya kulaputtā sammadeva agārasmā anagāriyaṃ pabbajanti tadanuttaraṃ brahmacariyapariyosānaṃ diṭṭheva dhamme sayaṃ abhiññā sacchikatvā upasampajja viharatī”ti. ",
  "sn21:11.2.1": "Idamavoca bhagavā. ",
  "sn21:11.2.2": "Idaṃ vatvāna sugato athāparaṃ etadavoca satthā: ",
  "sn21:11.3.1": "“Khattiyo seṭṭho janetasmiṃ, ",
  "sn21:11.3.2": "ye gottapaṭisārino; ",
  "sn21:11.3.3": "Vijjācaraṇasampanno, ",
  "sn21:11.3.4": "so seṭṭho devamānuse. ",
  "sn21:11.4.1": "Divā tapati ādicco, ",
  "sn21:11.4.2": "rattimābhāti candimā; ",
  "sn21:11.4.3": "Sannaddho khattiyo tapati, ",
  "sn21:11.4.4": "jhāyī tapati brāhmaṇo; ",
  "sn21:11.4.5": "Atha sabbamahorattiṃ, ",
  "sn21:11.4.6": "buddho tapati tejasā”ti. ",
  "sn21:11.4.7": "Ekādasamaṃ. ",
  "sn21:12.0.1": "Saṃyutta Nikāya 21 ",
  "sn21:12.0.2": "1. Bhikkhuvagga ",
  "sn21:12.0.3": "12. Sahāyakasutta ",
  "sn21:12.1.1": "Sāvatthiyaṃ viharati. ",
  "sn21:12.1.2": "Atha kho dve bhikkhū sahāyakā āyasmato mahākappinassa saddhivihārino yena bhagavā tenupasaṅkamiṃsu. ",
  "sn21:12.1.3": "Addasā kho bhagavā te bhikkhū dūratova āgacchante. ",
  "sn21:12.1.4": "Disvāna bhikkhū āmantesi: ",
  "sn21:12.1.5": "“passatha no tumhe, bhikkhave, ete bhikkhū sahāyake āgacchante kappinassa saddhivihārino”ti? ",
  "sn21:12.1.6": "“Evaṃ, bhante”. ",
  "sn21:12.1.7": "“Ete kho te bhikkhū mahiddhikā mahānubhāvā. ",
  "sn21:12.1.8": "Na ca sā samāpatti sulabharūpā, yā tehi bhikkhūhi asamāpannapubbā. ",
  "sn21:12.1.9": "Yassa catthāya kulaputtā sammadeva agārasmā anagāriyaṃ pabbajanti tadanuttaraṃ brahmacariyapariyosānaṃ diṭṭheva dhamme sayaṃ abhiññā sacchikatvā upasampajja viharantī”ti. ",
  "sn21:12.2.1": "Idamavoca bhagavā. ",
  "sn21:12.2.2": "Idaṃ vatvāna sugato athāparaṃ etadavoca satthā: ",
  "sn21:12.3.1": "“Sahāyāvatime bhikkhū, ",
  "sn21:12.3.2": "cirarattaṃ sametikā; ",
  "sn21:12.3.3": "Sameti nesaṃ saddhammo, ",
  "sn21:12.3.4": "dhamme buddhappavedite. ",
  "sn21:12.4.1": "Suvinītā kappinena, ",
  "sn21:12.4.2": "dhamme ariyappavedite; ",
  "sn21:12.4.3": "Dhārenti antimaṃ dehaṃ, ",
  "sn21:12.4.4": "jetvā māraṃ savāhinin”ti. ",
  "sn21:12.4.5": "Dvādasamaṃ. ",
  "sn21:12.4.6": "Bhikkhuvaggo paṭhamo. ",
  "sn21:12.5.1": "Kolito upatisso ca, ",
  "sn21:12.5.2": "ghaṭo cāpi pavuccati; ",
  "sn21:12.5.3": "Navo sujāto bhaddi ca, ",
  "sn21:12.5.4": "visākho nando tisso ca; ",
  "sn21:12.5.5": "Theranāmo ca kappino, ",
  "sn21:12.5.6": "sahāyena ca dvādasāti. ",
  "sn21:12.5.7": "Bhikkhusaṃyuttaṃ samattaṃ. ",
  "sn21:12.5.8": "Nidānavaggo dutiyo. ",
  "sn21:12.6.1": "Nidānābhisamayadhātu, ",
  "sn21:12.6.2": "anamataggena kassapaṃ; ",
  "sn21:12.6.3": "Sakkārarāhulalakkhaṇo, ",
  "sn21:12.6.4": "opammabhikkhunā vaggo. ",
  "sn21:12.6.5": "Dutiyo tena pavuccatīti. ",
  "sn21:12.6.6": "Nidānavaggasaṃyuttapāḷi niṭṭhitā. "
}