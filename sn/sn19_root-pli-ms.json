{
  "sn19:1.0.1": "Saṃyutta Nikāya 19 ",
  "sn19:1.0.2": "1. Paṭhamavagga ",
  "sn19:1.0.3": "1. Aṭṭhisutta ",
  "sn19:1.1.1": "Evaṃ me sutaṃ—",
  "sn19:1.1.2": "ekaṃ samayaṃ bhagavā rājagahe viharati veḷuvane kalandakanivāpe. ",
  "sn19:1.1.3": "Tena kho pana samayena āyasmā ca lakkhaṇo āyasmā ca mahāmoggallāno gijjhakūṭe pabbate viharanti. ",
  "sn19:1.1.4": "Atha kho āyasmā mahāmoggallāno pubbaṇhasamayaṃ nivāsetvā pattacīvaramādāya yenāyasmā lakkhaṇo tenupasaṅkami; upasaṅkamitvā āyasmantaṃ lakkhaṇaṃ etadavoca: ",
  "sn19:1.1.5": "“āyāmāvuso lakkhaṇa, rājagahaṃ piṇḍāya pavisissāmā”ti. ",
  "sn19:1.1.6": "“Evamāvuso”ti kho āyasmā lakkhaṇo āyasmato mahāmoggallānassa paccassosi. ",
  "sn19:1.1.7": "Atha kho āyasmā mahāmoggallāno gijjhakūṭā pabbatā orohanto aññatarasmiṃ padese sitaṃ pātvākāsi. ",
  "sn19:1.1.8": "Atha kho āyasmā lakkhaṇo āyasmantaṃ mahāmoggallānaṃ etadavoca: ",
  "sn19:1.1.9": "“ko nu kho, āvuso moggallāna, hetu ko paccayo sitassa pātukammāyā”ti? ",
  "sn19:1.1.10": "“Akālo kho, āvuso lakkhaṇa, etassa pañhassa. ",
  "sn19:1.1.11": "Bhagavato maṃ santike etaṃ pañhaṃ pucchā”ti. ",
  "sn19:1.2.1": "Atha kho āyasmā ca lakkhaṇo āyasmā ca mahāmoggallāno rājagahe piṇḍāya caritvā pacchābhattaṃ piṇḍapātapaṭikkantā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinno kho āyasmā lakkhaṇo āyasmantaṃ mahāmoggallānaṃ etadavoca: ",
  "sn19:1.2.2": "“idhāyasmā mahāmoggallāno gijjhakūṭā pabbatā orohanto aññatarasmiṃ padese sitaṃ pātvākāsi. ",
  "sn19:1.2.3": "Ko nu kho, āvuso moggallāna, hetu ko paccayo sitassa pātukammāyā”ti? ",
  "sn19:1.3.1": "“Idhāhaṃ, āvuso, gijjhakūṭā pabbatā orohanto addasaṃ aṭṭhikasaṅkhalikaṃ vehāsaṃ gacchantiṃ. ",
  "sn19:1.3.2": "Tamenaṃ gijjhāpi kākāpi kulalāpi anupatitvā anupatitvā phāsuḷantarikāhi vitudenti vitacchenti virājenti. ",
  "sn19:1.3.3": "Sā sudaṃ aṭṭassaraṃ karoti. ",
  "sn19:1.3.4": "Tassa mayhaṃ, āvuso, etadahosi: ",
  "sn19:1.3.5": "‘acchariyaṃ vata bho, abbhutaṃ vata bho. ",
  "sn19:1.3.6": "Evarūpopi nāma satto bhavissati. ",
  "sn19:1.3.7": "Evarūpopi nāma yakkho bhavissati. ",
  "sn19:1.3.8": "Evarūpopi nāma attabhāvapaṭilābho bhavissatī’”ti. ",
  "sn19:1.4.1": "Atha kho bhagavā bhikkhū āmantesi: ",
  "sn19:1.4.2": "“cakkhubhūtā vata, bhikkhave, sāvakā viharanti; ",
  "sn19:1.4.3": "ñāṇabhūtā vata, bhikkhave, sāvakā viharanti, yatra hi nāma sāvako evarūpaṃ ñassati vā dakkhati vā sakkhiṃ vā karissati. ",
  "sn19:1.4.4": "Pubbeva me so, bhikkhave, satto diṭṭho ahosi, api cāhaṃ na byākāsiṃ. ",
  "sn19:1.4.5": "Ahañcetaṃ byākareyyaṃ, pare ca me na saddaheyyuṃ. ",
  "sn19:1.4.6": "Ye me na saddaheyyuṃ, tesaṃ taṃ assa dīgharattaṃ ahitāya dukkhāya. ",
  "sn19:1.4.7": "Eso, bhikkhave, satto imasmiṃyeva rājagahe goghātako ahosi. ",
  "sn19:1.4.8": "So tassa kammassa vipākena bahūni vassāni bahūni vassasatāni bahūni vassasahassāni bahūni vassasatasahassāni niraye paccitvā tasseva kammassa vipākāvasesena evarūpaṃ attabhāvapaṭilābhaṃ paṭisaṃvedayatī”ti. ",
  "sn19:1.4.9": "(Sabbesaṃ suttantānaṃ eseva peyyālo.) ",
  "sn19:1.4.10": "Paṭhamaṃ. ",
  "sn19:2.0.1": "Saṃyutta Nikāya 19 ",
  "sn19:2.0.2": "1. Paṭhamavagga ",
  "sn19:2.0.3": "2. Pesisutta ",
  "sn19:2.1.1": "“Idhāhaṃ, āvuso, gijjhakūṭā pabbatā orohanto addasaṃ maṃsapesiṃ vehāsaṃ gacchantiṃ. ",
  "sn19:2.1.2": "Tamenaṃ gijjhāpi kākāpi kulalāpi anupatitvā anupatitvā vitacchenti virājenti. ",
  "sn19:2.1.3": "Sā sudaṃ aṭṭassaraṃ karoti …pe… ",
  "sn19:2.1.4": "eso, bhikkhave, satto imasmiṃyeva rājagahe goghātako ahosi …pe…. ",
  "sn19:2.1.5": "Dutiyaṃ. ",
  "sn19:3.0.1": "Saṃyutta Nikāya 19 ",
  "sn19:3.0.2": "1. Paṭhamavagga ",
  "sn19:3.0.3": "3. Piṇḍasutta ",
  "sn19:3.1.1": "“Idhāhaṃ, āvuso, gijjhakūṭā pabbatā orohanto addasaṃ maṃsapiṇḍaṃ vehāsaṃ gacchantaṃ. ",
  "sn19:3.1.2": "Tamenaṃ gijjhāpi kākāpi kulalāpi anupatitvā anupatitvā vitacchenti virājenti. ",
  "sn19:3.1.3": "Sā sudaṃ aṭṭassaraṃ karoti …pe… ",
  "sn19:3.1.4": "eso, bhikkhave, satto imasmiṃyeva rājagahe sākuṇiko ahosi …pe…. ",
  "sn19:3.1.5": "Tatiyaṃ. ",
  "sn19:4.0.1": "Saṃyutta Nikāya 19 ",
  "sn19:4.0.2": "1. Paṭhamavagga ",
  "sn19:4.0.3": "4. Nicchavisutta ",
  "sn19:4.1.1": "“Idhāhaṃ, āvuso, gijjhakūṭā pabbatā orohanto addasaṃ nicchaviṃ purisaṃ vehāsaṃ gacchantaṃ. ",
  "sn19:4.1.2": "Tamenaṃ gijjhāpi kākāpi kulalāpi anupatitvā anupatitvā vitacchenti virājenti. ",
  "sn19:4.1.3": "So sudaṃ aṭṭassaraṃ karoti …pe… ",
  "sn19:4.1.4": "eso, bhikkhave, satto imasmiṃyeva rājagahe orabbhiko ahosi …pe…. ",
  "sn19:4.1.5": "Catutthaṃ. ",
  "sn19:5.0.1": "Saṃyutta Nikāya 19 ",
  "sn19:5.0.2": "1. Paṭhamavagga ",
  "sn19:5.0.3": "5. Asilomasutta ",
  "sn19:5.1.1": "“Idhāhaṃ, āvuso, gijjhakūṭā pabbatā orohanto addasaṃ asilomaṃ purisaṃ vehāsaṃ gacchantaṃ. ",
  "sn19:5.1.2": "Tassa te asī uppatitvā uppatitvā tasseva kāye nipatanti. ",
  "sn19:5.1.3": "So sudaṃ aṭṭassaraṃ karoti …pe… ",
  "sn19:5.1.4": "eso, bhikkhave, satto imasmiṃyeva rājagahe sūkariko ahosi …pe…. ",
  "sn19:5.1.5": "Pañcamaṃ. ",
  "sn19:6.0.1": "Saṃyutta Nikāya 19 ",
  "sn19:6.0.2": "1. Paṭhamavagga ",
  "sn19:6.0.3": "6. Sattisutta ",
  "sn19:6.1.1": "“Idhāhaṃ, āvuso, gijjhakūṭā pabbatā orohanto addasaṃ sattilomaṃ purisaṃ vehāsaṃ gacchantaṃ. ",
  "sn19:6.1.2": "Tassa tā sattiyo uppatitvā uppatitvā tasseva kāye nipatanti. ",
  "sn19:6.1.3": "So sudaṃ aṭṭassaraṃ karoti …pe… ",
  "sn19:6.1.4": "eso, bhikkhave, satto imasmiṃyeva rājagahe māgaviko ahosi …pe…. ",
  "sn19:6.1.5": "Chaṭṭhaṃ. ",
  "sn19:7.0.1": "Saṃyutta Nikāya 19 ",
  "sn19:7.0.2": "1. Paṭhamavagga ",
  "sn19:7.0.3": "7. Usulomasutta ",
  "sn19:7.1.1": "“Idhāhaṃ, āvuso, gijjhakūṭā pabbatā orohanto addasaṃ usulomaṃ purisaṃ vehāsaṃ gacchantaṃ. ",
  "sn19:7.1.2": "Tassa te usū uppatitvā uppatitvā tasseva kāye nipatanti. ",
  "sn19:7.1.3": "So sudaṃ aṭṭassaraṃ karoti …pe… ",
  "sn19:7.1.4": "eso, bhikkhave, satto imasmiṃyeva rājagahe kāraṇiko ahosi …pe…. ",
  "sn19:7.1.5": "Sattamaṃ. ",
  "sn19:8.0.1": "Saṃyutta Nikāya 19 ",
  "sn19:8.0.2": "1. Paṭhamavagga ",
  "sn19:8.0.3": "8. Sūcilomasutta ",
  "sn19:8.1.1": "“Idhāhaṃ, āvuso, gijjhakūṭā pabbatā orohanto addasaṃ sūcilomaṃ purisaṃ vehāsaṃ gacchantaṃ. ",
  "sn19:8.1.2": "Tassa tā sūciyo uppatitvā uppatitvā tasseva kāye nipatanti. ",
  "sn19:8.1.3": "So sudaṃ aṭṭassaraṃ karoti …pe… ",
  "sn19:8.1.4": "eso, bhikkhave, satto imasmiṃyeva rājagahe sūto ahosi …pe…. ",
  "sn19:8.1.5": "Aṭṭhamaṃ. ",
  "sn19:9.0.1": "Saṃyutta Nikāya 19 ",
  "sn19:9.0.2": "1. Paṭhamavagga ",
  "sn19:9.0.3": "9. Dutiyasūcilomasutta ",
  "sn19:9.1.1": "“Idhāhaṃ, āvuso, gijjhakūṭā pabbatā orohanto addasaṃ sūcilomaṃ purisaṃ vehāsaṃ gacchantaṃ. ",
  "sn19:9.1.2": "Tassa tā sūciyo sīse pavisitvā mukhato nikkhamanti; ",
  "sn19:9.1.3": "mukhe pavisitvā urato nikkhamanti; ",
  "sn19:9.1.4": "ure pavisitvā udarato nikkhamanti; ",
  "sn19:9.1.5": "udare pavisitvā ūrūhi nikkhamanti; ",
  "sn19:9.1.6": "ūrūsu pavisitvā jaṅghāhi nikkhamanti; ",
  "sn19:9.1.7": "jaṅghāsu pavisitvā pādehi nikkhamanti; ",
  "sn19:9.1.8": "so sudaṃ aṭṭassaraṃ karoti …pe… ",
  "sn19:9.1.9": "eso, bhikkhave, satto imasmiṃyeva rājagahe sūcako ahosi …pe…. ",
  "sn19:9.1.10": "Navamaṃ. ",
  "sn19:10.0.1": "Saṃyutta Nikāya 19 ",
  "sn19:10.0.2": "1. Paṭhamavagga ",
  "sn19:10.0.3": "10. Kumbhaṇḍasutta ",
  "sn19:10.1.1": "“Idhāhaṃ, āvuso, gijjhakūṭā pabbatā orohanto addasaṃ kumbhaṇḍaṃ purisaṃ vehāsaṃ gacchantaṃ. ",
  "sn19:10.1.2": "So gacchantopi teva aṇḍe khandhe āropetvā gacchati. ",
  "sn19:10.1.3": "Nisīdantopi tesveva aṇḍesu nisīdati. ",
  "sn19:10.1.4": "Tamenaṃ gijjhāpi kākāpi kulalāpi anupatitvā anupatitvā vitacchenti virājenti. ",
  "sn19:10.1.5": "So sudaṃ aṭṭassaraṃ karoti …pe… ",
  "sn19:10.1.6": "eso, bhikkhave, satto imasmiṃyeva rājagahe gāmakūṭako ahosi …pe…. ",
  "sn19:10.1.7": "Dasamaṃ. ",
  "sn19:10.1.8": "Paṭhamo vaggo. ",
  "sn19:10.2.1": "Aṭṭhi pesi ubho gāvaghātakā, ",
  "sn19:10.2.2": "Piṇḍo sākuṇiyo nicchavorabbhi; ",
  "sn19:10.2.3": "Asi sūkariko sattimāgavi, ",
  "sn19:10.2.4": "Usu kāraṇiko sūci sārathi; ",
  "sn19:10.2.5": "Yo ca sibbiyati sūcako hi so, ",
  "sn19:10.2.6": "Aṇḍabhāri ahu gāmakūṭakoti. ",
  "sn19:11.0.1": "Saṃyutta Nikāya 19 ",
  "sn19:11.0.2": "2. Dutiyavagga ",
  "sn19:11.0.3": "11. Sasīsakasutta ",
  "sn19:11.1.1": "Evaṃ me sutaṃ—",
  "sn19:11.1.2": "ekaṃ samayaṃ rājagahe veḷuvane. ",
  "sn19:11.1.3": "“Idhāhaṃ, āvuso, gijjhakūṭā pabbatā orohanto addasaṃ purisaṃ gūthakūpe sasīsakaṃ nimuggaṃ …pe… ",
  "sn19:11.1.4": "eso, bhikkhave, satto imasmiṃyeva rājagahe pāradāriko ahosi …pe…. ",
  "sn19:11.1.5": "Paṭhamaṃ. ",
  "sn19:12.0.1": "Saṃyutta Nikāya 19 ",
  "sn19:12.0.2": "2. Dutiyavagga ",
  "sn19:12.0.3": "12. Gūthakhādasutta ",
  "sn19:12.1.1": "“Idhāhaṃ, āvuso, gijjhakūṭā pabbatā orohanto addasaṃ purisaṃ gūthakūpe nimuggaṃ ubhohi hatthehi gūthaṃ khādantaṃ …pe… ",
  "sn19:12.1.2": "eso, bhikkhave, satto imasmiṃyeva rājagahe duṭṭhabrāhmaṇo ahosi. ",
  "sn19:12.1.3": "So kassapassa sammāsambuddhassa pāvacane bhikkhusaṃghaṃ bhattena nimantetvā doṇiyo gūthassa pūrāpetvā etadavoca—",
  "sn19:12.1.4": "aho bhonto yāvadatthaṃ bhuñjantu ceva harantu cā’ti …pe…. ",
  "sn19:12.1.5": "Dutiyaṃ. ",
  "sn19:13.0.1": "Saṃyutta Nikāya 19 ",
  "sn19:13.0.2": "2. Dutiyavagga ",
  "sn19:13.0.3": "13. Nicchavitthisutta ",
  "sn19:13.1.1": "“Idhāhaṃ, āvuso, gijjhakūṭā pabbatā orohanto addasaṃ nicchaviṃ itthiṃ vehāsaṃ gacchantiṃ. ",
  "sn19:13.1.2": "Tamenaṃ gijjhāpi kākāpi kulalāpi anupatitvā anupatitvā vitacchenti virājenti. ",
  "sn19:13.1.3": "Sā sudaṃ aṭṭassaraṃ karoti …pe… ",
  "sn19:13.1.4": "esā, bhikkhave, itthī imasmiṃyeva rājagahe aticārinī ahosi …pe…. ",
  "sn19:13.1.5": "Tatiyaṃ. ",
  "sn19:14.0.1": "Saṃyutta Nikāya 19 ",
  "sn19:14.0.2": "2. Dutiyavagga ",
  "sn19:14.0.3": "14. Maṅgulitthisutta ",
  "sn19:14.1.1": "“Idhāhaṃ, āvuso, gijjhakūṭā pabbatā orohanto addasaṃ itthiṃ duggandhaṃ maṅguliṃ vehāsaṃ gacchantiṃ. ",
  "sn19:14.1.2": "Tamenaṃ gijjhāpi kākāpi kulalāpi anupatitvā anupatitvā vitacchenti virājenti. ",
  "sn19:14.1.3": "Sā sudaṃ aṭṭassaraṃ karoti …pe… ",
  "sn19:14.1.4": "esā, bhikkhave, itthī imasmiṃyeva rājagahe ikkhaṇikā ahosi …pe…. ",
  "sn19:14.1.5": "Catutthaṃ. ",
  "sn19:15.0.1": "Saṃyutta Nikāya 19 ",
  "sn19:15.0.2": "2. Dutiyavagga ",
  "sn19:15.0.3": "15. Okilinīsutta ",
  "sn19:15.1.1": "“Idhāhaṃ, āvuso, gijjhakūṭā pabbatā orohanto addasaṃ itthiṃ uppakkaṃ okiliniṃ okiriniṃ vehāsaṃ gacchantiṃ. ",
  "sn19:15.1.2": "Sā sudaṃ aṭṭassaraṃ karoti …pe… ",
  "sn19:15.1.3": "esā, bhikkhave, itthī kaliṅgassa rañño aggamahesī ahosi. ",
  "sn19:15.1.4": "Sā issāpakatā sapattiṃ aṅgārakaṭāhena okiri …pe…. ",
  "sn19:15.1.5": "Pañcamaṃ. ",
  "sn19:16.0.1": "Saṃyutta Nikāya 19 ",
  "sn19:16.0.2": "2. Dutiyavagga ",
  "sn19:16.0.3": "16. Asīsakasutta ",
  "sn19:16.1.1": "“Idhāhaṃ, āvuso, gijjhakūṭā pabbatā orohanto addasaṃ asīsakaṃ kabandhaṃ vehāsaṃ gacchantaṃ. ",
  "sn19:16.1.2": "Tassa ure akkhīni ceva honti mukhañca. ",
  "sn19:16.1.3": "Tamenaṃ gijjhāpi kākāpi kulalāpi anupatitvā anupatitvā vitacchenti virājenti. ",
  "sn19:16.1.4": "So sudaṃ aṭṭassaraṃ karoti …pe… ",
  "sn19:16.1.5": "eso, bhikkhave, satto imasmiṃyeva rājagahe hāriko nāma coraghātako ahosi …pe…. ",
  "sn19:16.1.6": "Chaṭṭhaṃ. ",
  "sn19:17.0.1": "Saṃyutta Nikāya 19 ",
  "sn19:17.0.2": "2. Dutiyavagga ",
  "sn19:17.0.3": "17. Pāpabhikkhusutta ",
  "sn19:17.1.1": "“Idhāhaṃ, āvuso, gijjhakūṭā pabbatā orohanto addasaṃ bhikkhuṃ vehāsaṃ gacchantaṃ. ",
  "sn19:17.1.2": "Tassa saṅghāṭipi ādittā sampajjalitā sajotibhūtā, pattopi āditto sampajjalito sajotibhūto, kāyabandhanampi ādittaṃ sampajjalitaṃ sajotibhūtaṃ, kāyopi āditto sampajjalito sajotibhūto. ",
  "sn19:17.1.3": "So sudaṃ aṭṭassaraṃ karoti …pe… ",
  "sn19:17.1.4": "eso, bhikkhave, bhikkhu kassapassa sammāsambuddhassa pāvacane pāpabhikkhu ahosi …pe…. ",
  "sn19:17.1.5": "Sattamaṃ. ",
  "sn19:18.0.1": "Saṃyutta Nikāya 19 ",
  "sn19:18.0.2": "2. Dutiyavagga ",
  "sn19:18.0.3": "18. Pāpabhikkhunīsutta ",
  "sn19:18.1.1": "“Addasaṃ bhikkhuniṃ vehāsaṃ gacchantiṃ. ",
  "sn19:18.1.2": "Tassā saṅghāṭipi ādittā …pe… ",
  "sn19:18.1.3": "pāpabhikkhunī ahosi …pe…. ",
  "sn19:18.1.4": "Aṭṭhamaṃ. ",
  "sn19:19.0.1": "Saṃyutta Nikāya 19 ",
  "sn19:19.0.2": "2. Dutiyavagga ",
  "sn19:19.0.3": "19. Pāpasikkhamānasutta ",
  "sn19:19.1.1": "“Addasaṃ sikkhamānaṃ vehāsaṃ gacchantiṃ. ",
  "sn19:19.1.2": "Tassā saṅghāṭipi ādittā …pe… ",
  "sn19:19.1.3": "pāpasikkhamānā ahosi …pe…. ",
  "sn19:19.1.4": "Navamaṃ. ",
  "sn19:20.0.1": "Saṃyutta Nikāya 19 ",
  "sn19:20.0.2": "2. Dutiyavagga ",
  "sn19:20.0.3": "20. Pāpasāmaṇerasutta ",
  "sn19:20.1.1": "“Addasaṃ sāmaṇeraṃ vehāsaṃ gacchantaṃ. ",
  "sn19:20.1.2": "Tassa saṅghāṭipi ādittā …pe… ",
  "sn19:20.1.3": "pāpasāmaṇero ahosi …pe…. ",
  "sn19:20.1.4": "Dasamaṃ. ",
  "sn19:21.0.1": "Saṃyutta Nikāya 19 ",
  "sn19:21.0.2": "2. Dutiyavagga ",
  "sn19:21.0.3": "21. Pāpasāmaṇerīsutta ",
  "sn19:21.1.1": "“Idhāhaṃ, āvuso, gijjhakūṭā pabbatā orohanto addasaṃ sāmaṇeriṃ vehāsaṃ gacchantiṃ. ",
  "sn19:21.1.2": "Tassā saṅghāṭipi ādittā sampajjalitā sajotibhūtā, pattopi āditto sampajjalito sajotibhūto, kāyabandhanampi ādittaṃ sampajjalitaṃ sajotibhūtaṃ, kāyopi āditto sampajjalito sajotibhūto. ",
  "sn19:21.1.3": "Sā sudaṃ aṭṭassaraṃ karoti. ",
  "sn19:21.1.4": "Tassa mayhaṃ, āvuso, etadahosi: ",
  "sn19:21.1.5": "‘acchariyaṃ vata bho, abbhutaṃ vata bho. ",
  "sn19:21.1.6": "Evarūpopi nāma satto bhavissati. ",
  "sn19:21.1.7": "Evarūpopi nāma yakkho bhavissati. ",
  "sn19:21.1.8": "Evarūpopi nāma attabhāvapaṭilābho bhavissatī’”ti. ",
  "sn19:21.2.1": "Atha kho bhagavā bhikkhū āmantesi: ",
  "sn19:21.2.2": "“cakkhubhūtā vata, bhikkhave, sāvakā viharanti; ",
  "sn19:21.2.3": "ñāṇabhūtā vata, bhikkhave, sāvakā viharanti, yatra hi nāma sāvako evarūpaṃ ñassati vā dakkhati vā sakkhiṃ vā karissati. ",
  "sn19:21.2.4": "Pubbeva me sā, bhikkhave, sāmaṇerī diṭṭhā ahosi. ",
  "sn19:21.2.5": "Api cāhaṃ na byākāsiṃ. ",
  "sn19:21.2.6": "Ahañcetaṃ byākareyyaṃ, pare ca me na saddaheyyuṃ. ",
  "sn19:21.2.7": "Ye me na saddaheyyuṃ, tesaṃ taṃ assa dīgharattaṃ ahitāya dukkhāya. ",
  "sn19:21.2.8": "Esā, bhikkhave, sāmaṇerī kassapassa sammāsambuddhassa pāvacane pāpasāmaṇerī ahosi. ",
  "sn19:21.2.9": "Sā tassa kammassa vipākena bahūni vassāni bahūni vassasatāni bahūni vassasahassāni bahūni vassasatasahassāni niraye paccitvā tasseva kammassa vipākāvasesena evarūpaṃ attabhāvapaṭilābhaṃ paṭisaṃvedayatī”ti. ",
  "sn19:21.2.10": "Ekādasamaṃ. ",
  "sn19:21.2.11": "Dutiyo vaggo. ",
  "sn19:21.3.1": "Kūpe nimuggo hi so pāradāriko, ",
  "sn19:21.3.2": "Gūthakhādi ahu duṭṭhabrāhmaṇo; ",
  "sn19:21.3.3": "Nicchavitthi aticārinī ahu, ",
  "sn19:21.3.4": "Maṅgulitthi ahu ikkhaṇitthikā; ",
  "sn19:21.3.5": "Okilini sapattaṅgārokiri, ",
  "sn19:21.3.6": "Sīsacchinno ahu coraghātako. ",
  "sn19:21.4.1": "Bhikkhu bhikkhunī sikkhamānā, ",
  "sn19:21.4.2": "Sāmaṇero atha sāmaṇerikā; ",
  "sn19:21.4.3": "Kassapassa vinayasmiṃ pabbajjaṃ, ",
  "sn19:21.4.4": "Pāpakammaṃ kariṃsu tāvadeti. ",
  "sn19:21.4.5": "Lakkhaṇasaṃyuttaṃ samattaṃ. "
}