{
"ds2.3.3:1.1": "Dhammasaṅgaṇī",
"ds2.3.3:2.1": "2 Niddesa",
"ds2.3.3:3.1": "2.3 Nikkhepakaṇḍa",
"ds2.3.3:4.1": "2.3.3. Suttantikadukanikkhepa",
"ds2.3.3:5.1": "2.3.3.1. Vijjābhāgīduka",
"ds2.3.3:6.1": "Katame dhammā vijjābhāgino?",
"ds2.3.3:6.2": "Vijjāya sampayuttakā dhammā—",
"ds2.3.3:6.3": "ime dhammā vijjābhāgino.",
"ds2.3.3:7.1": "Katame dhammā avijjābhāgino?",
"ds2.3.3:7.2": "Avijjāya sampayuttakā dhammā—",
"ds2.3.3:7.3": "ime dhammā avijjābhāgino.",
"ds2.3.3:8.1": "2.3.3.2. Vijjūpamaduka",
"ds2.3.3:9.1": "Katame dhammā vijjūpamā?",
"ds2.3.3:9.2": "Heṭṭhimesu tīsu ariyamaggesu paññā—",
"ds2.3.3:9.3": "ime dhammā vijjūpamā.",
"ds2.3.3:10.1": "Katame dhammā vajirūpamā?",
"ds2.3.3:10.2": "Upariṭṭhime arahattamagge paññā—",
"ds2.3.3:10.3": "ime dhammā vajirūpamā.",
"ds2.3.3:11.1": "2.3.3.3. Bāladuka",
"ds2.3.3:12.1": "Katame dhammā bālā?",
"ds2.3.3:12.2": "Ahirīkañca anottappañca—",
"ds2.3.3:12.3": "ime dhammā bālā.",
"ds2.3.3:12.4": "Sabbepi akusalā dhammā bālā.",
"ds2.3.3:13.1": "Katame dhammā paṇḍitā?",
"ds2.3.3:13.2": "Hirī ca ottappañca—",
"ds2.3.3:13.3": "ime dhammā paṇḍitā.",
"ds2.3.3:13.4": "Sabbepi kusalā dhammā paṇḍitā.",
"ds2.3.3:14.1": "2.3.3.4. Kaṇhaduka",
"ds2.3.3:15.1": "Katame dhammā kaṇhā?",
"ds2.3.3:15.2": "Ahirīkañca anottappañca—",
"ds2.3.3:15.3": "ime dhammā kaṇhā.",
"ds2.3.3:15.4": "Sabbepi akusalā dhammā kaṇhā.",
"ds2.3.3:16.1": "Katame dhammā sukkā?",
"ds2.3.3:16.2": "Hirī ca ottappañca—",
"ds2.3.3:16.3": "ime dhammā sukkā?",
"ds2.3.3:16.4": "Sabbepi kusalā dhammā sukkā.",
"ds2.3.3:17.1": "2.3.3.5. Tapanīyaduka",
"ds2.3.3:18.1": "Katame dhammā tapanīyā?",
"ds2.3.3:18.2": "Kāyaduccaritaṃ, vacīduccaritaṃ, manoduccaritaṃ—",
"ds2.3.3:18.3": "ime dhammā tapanīyā.",
"ds2.3.3:18.4": "Sabbepi akusalā dhammā tapanīyā.",
"ds2.3.3:19.1": "Katame dhammā atapanīyā?",
"ds2.3.3:19.2": "Kāyasucaritaṃ, vacīsucaritaṃ, manosucaritaṃ—",
"ds2.3.3:19.3": "ime dhammā atapanīyā.",
"ds2.3.3:19.4": "Sabbepi kusalā dhammā atapanīyā.",
"ds2.3.3:20.1": "2.3.3.6. Adhivacanaduka",
"ds2.3.3:21.1": "Katame dhammā adhivacanā?",
"ds2.3.3:21.2": "Yā tesaṃ tesaṃ dhammānaṃ saṅkhā samaññā paññatti vohāro nāmaṃ nāmakammaṃ nāmadheyyaṃ nirutti byañjanaṃ abhilāpo—",
"ds2.3.3:21.3": "ime dhammā adhivacanā.",
"ds2.3.3:22.1": "Sabbeva dhammā adhivacanapathā.",
"ds2.3.3:23.1": "2.3.3.7. Niruttiduka",
"ds2.3.3:24.1": "Katame dhammā nirutti?",
"ds2.3.3:24.2": "Yā tesaṃ tesaṃ dhammānaṃ saṅkhā samaññā paññatti vohāro nāmaṃ nāmakammaṃ nāmadheyyaṃ nirutti byañjanaṃ abhilāpo—",
"ds2.3.3:24.3": "ime dhammā nirutti.",
"ds2.3.3:25.1": "Sabbeva dhammā niruttipathā.",
"ds2.3.3:26.1": "2.3.3.8. Paññattiduka",
"ds2.3.3:27.1": "Katame dhammā paññatti?",
"ds2.3.3:27.2": "Yā tesaṃ tesaṃ dhammānaṃ saṅkhā samaññā paññatti vohāro nāmaṃ nāmakammaṃ nāmadheyyaṃ nirutti byañjanaṃ abhilāpo—",
"ds2.3.3:27.3": "ime dhammā paññatti.",
"ds2.3.3:28.1": "Sabbeva dhammā paññattipathā.",
"ds2.3.3:29.1": "2.3.3.9. Nāmaduka",
"ds2.3.3:30.1": "Tattha katamaṃ nāmaṃ?",
"ds2.3.3:30.2": "Vedanākkhandho, saññākkhandho, saṅkhārakkhandho, viññāṇakkhandho, asaṅkhatā ca dhātu—",
"ds2.3.3:30.3": "idaṃ vuccati nāmaṃ.",
"ds2.3.3:31.1": "Tattha katamaṃ rūpaṃ?",
"ds2.3.3:31.2": "Cattāro ca mahābhūtā, catunnañca mahābhūtānaṃ upādāya rūpaṃ—",
"ds2.3.3:31.3": "idaṃ vuccati rūpaṃ.",
"ds2.3.3:32.1": "2.3.3.10. Avijjāduka",
"ds2.3.3:33.1": "Tattha katamā avijjā?",
"ds2.3.3:33.2": "Yaṃ aññāṇaṃ adassanaṃ … pe … avijjālaṅgī moho akusalamūlaṃ—",
"ds2.3.3:33.5": "ayaṃ vuccati avijjā.",
"ds2.3.3:34.1": "Tattha katamā bhavataṇhā?",
"ds2.3.3:34.2": "Yo bhavesu bhavachando … pe … bhavajjhosānaṃ—",
"ds2.3.3:34.5": "ayaṃ vuccati bhavataṇhā.",
"ds2.3.3:35.1": "2.3.3.11. Bhavadiṭṭhiduka",
"ds2.3.3:36.1": "Tattha katamā bhavadiṭṭhi?",
"ds2.3.3:36.2": "Bhavissati attā ca loko cāti, yā evarūpā diṭṭhi diṭṭhigataṃ … pe … vipariyāsaggāho—",
"ds2.3.3:36.5": "ayaṃ vuccati bhavadiṭṭhi.",
"ds2.3.3:37.1": "Tattha katamā vibhavadiṭṭhi?",
"ds2.3.3:37.2": "Na bhavissati attā ca loko cāti, yā evarūpā diṭṭhi diṭṭhigataṃ … pe … vipariyāsaggāho—",
"ds2.3.3:37.5": "ayaṃ vuccati vibhavadiṭṭhi.",
"ds2.3.3:38.1": "2.3.3.12. Sassatadiṭṭhiduka",
"ds2.3.3:39.1": "Tattha katamā sassatadiṭṭhi?",
"ds2.3.3:39.2": "Sassato attā ca loko cāti, yā evarūpā diṭṭhi diṭṭhigataṃ … pe … vipariyāsaggāho—",
"ds2.3.3:39.5": "ayaṃ vuccati sassatadiṭṭhi.",
"ds2.3.3:40.1": "Tattha katamā ucchedadiṭṭhi?",
"ds2.3.3:40.2": "Ucchijjissati attā ca loko cāti, yā evarūpā diṭṭhi diṭṭhigataṃ … pe … vipariyāsaggāho—",
"ds2.3.3:40.5": "ayaṃ vuccati ucchedadiṭṭhi.",
"ds2.3.3:41.1": "2.3.3.13. Antavādiṭṭhiduka",
"ds2.3.3:42.1": "Tattha katamā antavā diṭṭhi?",
"ds2.3.3:42.2": "Antavā attā ca loko cāti, yā evarūpā diṭṭhi diṭṭhigataṃ … pe … vipariyāsaggāho—",
"ds2.3.3:42.5": "ayaṃ vuccati antavā diṭṭhi.",
"ds2.3.3:43.1": "Tattha katamā anantavā diṭṭhi?",
"ds2.3.3:43.2": "Anantavā attā ca loko cāti, yā evarūpā diṭṭhi diṭṭhigataṃ … pe … vipariyāsaggāho—",
"ds2.3.3:43.5": "ayaṃ vuccati anantavā diṭṭhi.",
"ds2.3.3:44.1": "2.3.3.14. Pubbantānudiṭṭhiduka",
"ds2.3.3:45.1": "Tattha katamā pubbantānudiṭṭhi?",
"ds2.3.3:45.2": "Pubbantaṃ ārabbha yā uppajjati diṭṭhi diṭṭhigataṃ … pe … vipariyāsaggāho—",
"ds2.3.3:45.5": "ayaṃ vuccati pubbantānudiṭṭhi.",
"ds2.3.3:46.1": "Tattha katamā aparantānudiṭṭhi?",
"ds2.3.3:46.2": "Aparantaṃ ārabbha yā uppajjati diṭṭhi diṭṭhigataṃ … pe … vipariyāsaggāho—",
"ds2.3.3:46.5": "ayaṃ vuccati aparantānudiṭṭhi.",
"ds2.3.3:47.1": "2.3.3.15. Ahirikaduka",
"ds2.3.3:48.1": "Tattha katamaṃ ahirikaṃ?",
"ds2.3.3:48.2": "Yaṃ na hirīyati hiriyitabbena, na hirīyati pāpakānaṃ akusalānaṃ dhammānaṃ samāpattiyā—",
"ds2.3.3:48.3": "idaṃ vuccati ahirikaṃ.",
"ds2.3.3:49.1": "Tattha katamaṃ anottappaṃ?",
"ds2.3.3:49.2": "Yaṃ na ottappati ottappitabbena, na ottappati pāpakānaṃ akusalānaṃ dhammānaṃ samāpattiyā—",
"ds2.3.3:49.3": "idaṃ vuccati anottappaṃ.",
"ds2.3.3:50.1": "2.3.3.16. Hiriduka",
"ds2.3.3:51.1": "Tattha katamā hirī?",
"ds2.3.3:51.2": "Yaṃ hirīyati hiriyitabbena, hirīyati pāpakānaṃ akusalānaṃ dhammānaṃ samāpattiyā—",
"ds2.3.3:51.3": "ayaṃ vuccati hirī.",
"ds2.3.3:52.1": "Tattha katamaṃ ottappaṃ?",
"ds2.3.3:52.2": "Yaṃ ottappati ottappitabbena, ottappati pāpakānaṃ akusalānaṃ dhammānaṃ samāpattiyā—",
"ds2.3.3:52.3": "idaṃ vuccati ottappaṃ.",
"ds2.3.3:53.1": "2.3.3.17. Dovacassatāduka",
"ds2.3.3:54.1": "Tattha katamā dovacassatā?",
"ds2.3.3:54.2": "Sahadhammike vuccamāne dovacassāyaṃ dovacassiyaṃ dovacassatā vippaṭikūlaggāhitā vipaccanīkasātatā anādariyaṃ anādaratā agāravatā appaṭissavatā—",
"ds2.3.3:54.3": "ayaṃ vuccati dovacassatā.",
"ds2.3.3:55.1": "Tattha katamā pāpamittatā?",
"ds2.3.3:55.2": "Ye te puggalā assaddhā dussīlā appassutā maccharino duppaññā, yā tesaṃ sevanā nisevanā saṃsevanā bhajanā sambhajanā bhatti sambhatti taṃsampavaṅkatā—",
"ds2.3.3:55.3": "ayaṃ vuccati pāpamittatā.",
"ds2.3.3:56.1": "2.3.3.18. Sovacassatāduka",
"ds2.3.3:57.1": "Tattha katamā sovacassatā?",
"ds2.3.3:57.2": "Sahadhammike vuccamāne sovacassāyaṃ sovacassiyaṃ sovacassatā appaṭikūlaggāhitā avipaccanīkasātatā sagāravatā sādariyaṃ sādaratā sappaṭissavatā—",
"ds2.3.3:57.3": "ayaṃ vuccati sovacassatā.",
"ds2.3.3:58.1": "Tattha katamā kalyāṇamittatā?",
"ds2.3.3:58.2": "Ye te puggalā saddhā sīlavanto bahussutā cāgavanto paññavanto, yā tesaṃ sevanā nisevanā saṃsevanā bhajanā sambhajanā bhatti sambhatti taṃsampavaṅkatā—",
"ds2.3.3:58.3": "ayaṃ vuccati kalyāṇamittatā.",
"ds2.3.3:59.1": "2.3.3.19. Āpattikusalatāduka",
"ds2.3.3:60.1": "Tattha katamā āpattikusalatā?",
"ds2.3.3:60.2": "Pañcapi āpattikkhandhā āpattiyo, sattapi āpattikkhandhā āpattiyo.",
"ds2.3.3:60.3": "Yā tāsaṃ āpattīnaṃ āpattikusalatā paññā pajānanā … pe … amoho dhammavicayo sammādiṭṭhi—",
"ds2.3.3:60.6": "ayaṃ vuccati āpattikusalatā.",
"ds2.3.3:61.1": "Tattha katamā āpattivuṭṭhānakusalatā?",
"ds2.3.3:61.2": "Yā tāhi āpattīhi vuṭṭhānakusalatā paññā pajānanā … pe … amoho dhammavicayo sammādiṭṭhi—",
"ds2.3.3:61.5": "ayaṃ vuccati āpattivuṭṭhānakusalatā.",
"ds2.3.3:62.1": "2.3.3.20. Samāpattikusalatāduka",
"ds2.3.3:63.1": "Tattha katamā samāpattikusalatā?",
"ds2.3.3:63.2": "Atthi savitakkasavicārā samāpatti, atthi avitakkavicāramattā samāpatti, atthi avitakkaavicārā samāpatti.",
"ds2.3.3:63.3": "Yā tāsaṃ samāpattīnaṃ samāpattikusalatā paññā pajānanā … pe … amoho dhammavicayo sammādiṭṭhi—",
"ds2.3.3:63.6": "ayaṃ vuccati samāpattikusalatā.",
"ds2.3.3:64.1": "Tattha katamā samāpattivuṭṭhānakusalatā?",
"ds2.3.3:64.2": "Yā tāhi samāpattīhi vuṭṭhānakusalatā paññā pajānanā … pe … amoho dhammavicayo sammādiṭṭhi—",
"ds2.3.3:64.5": "ayaṃ vuccati samāpattivuṭṭhānakusalatā.",
"ds2.3.3:65.1": "2.3.3.21. Dhātukusalatāduka",
"ds2.3.3:66.1": "Tattha katamā dhātukusalatā?",
"ds2.3.3:66.2": "Aṭṭhārasa dhātuyo cakkhudhātu rūpadhātu cakkhuviññāṇadhātu, sotadhātu saddadhātu sotaviññāṇadhātu, ghānadhātu gandhadhātu ghānaviññāṇadhātu, jivhādhātu rasadhātu jivhāviññāṇadhātu, kāyadhātu phoṭṭhabbadhātu kāyaviññāṇadhātu, manodhātu dhammadhātu manoviññāṇadhātu.",
"ds2.3.3:66.3": "Yā tāsaṃ dhātūnaṃ dhātukusalatā paññā pajānanā … pe … amoho dhammavicayo sammādiṭṭhi—",
"ds2.3.3:66.6": "ayaṃ vuccati dhātukusalatā.",
"ds2.3.3:67.1": "Tattha katamā manasikārakusalatā?",
"ds2.3.3:67.2": "Yā tāsaṃ dhātūnaṃ manasikārakusalatā paññā pajānanā … pe … amoho dhammavicayo sammādiṭṭhi—",
"ds2.3.3:67.5": "ayaṃ vuccati manasikārakusalatā.",
"ds2.3.3:68.1": "2.3.3.22. Āyatanakusalatāduka",
"ds2.3.3:69.1": "Tattha katamā āyatanakusalatā?",
"ds2.3.3:69.2": "Dvādasāyatanāni—",
"ds2.3.3:69.3": "cakkhāyatanaṃ, rūpāyatanaṃ, sotāyatanaṃ, saddāyatanaṃ, ghānāyatanaṃ, gandhāyatanaṃ, jivhāyatanaṃ, rasāyatanaṃ, kāyāyatanaṃ, phoṭṭhabbāyatanaṃ, manāyatanaṃ, dhammāyatanaṃ.",
"ds2.3.3:69.4": "Yā tesaṃ āyatanānaṃ āyatanakusalatā paññā pajānanā … pe … amoho dhammavicayo sammādiṭṭhi—",
"ds2.3.3:69.7": "ayaṃ vuccati āyatanakusalatā.",
"ds2.3.3:70.1": "Tattha katamā paṭiccasamuppādakusalatā?",
"ds2.3.3:70.2": "Avijjāpaccayā saṅkhārā, saṅkhārapaccayā viññāṇaṃ, viññāṇapaccayā nāmarūpaṃ, nāmarūpapaccayā saḷāyatanaṃ, saḷāyatanapaccayā phasso, phassapaccayā vedanā, vedanāpaccayā taṇhā, taṇhāpaccayā upādānaṃ, upādānapaccayā bhavo, bhavapaccayā jāti, jātipaccayā jarāmaraṇaṃ sokaparidevadukkhadomanassupāyāsā sambhavanti;",
"ds2.3.3:70.3": "evametassa kevalassa dukkhakkhandhassa samudayo hotīti.",
"ds2.3.3:70.4": "Yā tattha paññā pajānanā … pe … amoho dhammavicayo sammādiṭṭhi—",
"ds2.3.3:70.7": "ayaṃ vuccati paṭiccasamuppādakusalatā.",
"ds2.3.3:71.1": "2.3.3.23. Ṭhānakusalatāduka",
"ds2.3.3:72.1": "Tattha katamā ṭhānakusalatā?",
"ds2.3.3:72.2": "Ye ye dhammā yesaṃ yesaṃ dhammānaṃ hetū paccayā uppādāya taṃ taṃ ṭhānanti, yā tattha paññā pajānanā … pe … amoho dhammavicayo sammādiṭṭhi—",
"ds2.3.3:72.5": "ayaṃ vuccati ṭhānakusalatā.",
"ds2.3.3:73.1": "Tattha katamā aṭṭhānakusalatā?",
"ds2.3.3:73.2": "Ye ye dhammā yesaṃ yesaṃ dhammānaṃ na hetū na paccayā uppādāya taṃ taṃ aṭṭhānanti, yā tattha paññā pajānanā … pe … amoho dhammavicayo sammādiṭṭhi—",
"ds2.3.3:73.5": "ayaṃ vuccati aṭṭhānakusalatā.",
"ds2.3.3:74.1": "2.3.3.24. Ajjavaduka",
"ds2.3.3:75.1": "Tattha katamo ajjavo?",
"ds2.3.3:75.2": "Yā ajjavatā ajimhatā avaṅkatā akuṭilatā—",
"ds2.3.3:75.3": "ayaṃ vuccati ajjavo.",
"ds2.3.3:76.1": "Tattha katamo maddavo?",
"ds2.3.3:76.2": "Yā mudutā maddavatā akakkhaḷatā akathinatā nīcacittatā—",
"ds2.3.3:76.3": "ayaṃ vuccati maddavo.",
"ds2.3.3:77.1": "2.3.3.25. Khantiduka",
"ds2.3.3:78.1": "Tattha katamā khanti?",
"ds2.3.3:78.2": "Yā khanti khamanatā adhivāsanatā acaṇḍikkaṃ anasuropo attamanatā cittassa—",
"ds2.3.3:78.3": "ayaṃ vuccati khanti.",
"ds2.3.3:79.1": "Tattha katamaṃ soraccaṃ?",
"ds2.3.3:79.2": "Yo kāyiko avītikkamo, vācasiko avītikkamo, kāyikavācasiko avītikkamo—",
"ds2.3.3:79.3": "idaṃ vuccati soraccaṃ.",
"ds2.3.3:79.4": "Sabbopi sīlasaṃvaro soraccaṃ.",
"ds2.3.3:80.1": "2.3.3.26. Sākhalyaduka",
"ds2.3.3:81.1": "Tattha katamaṃ sākhalyaṃ?",
"ds2.3.3:81.2": "Yā sā vācā aṇḍakā kakkasā parakaṭukā parābhisajjanī kodhasāmantā asamādhisaṃvattanikā, tathārūpiṃ vācaṃ pahāya yā sā vācā neḷā kaṇṇasukhā pemanīyā hadayaṅgamā porī bahujanakantā bahujanamanāpā tathārūpiṃ vācaṃ bhāsitā hoti;",
"ds2.3.3:81.3": "yā tattha saṇhavācatā sakhilavācatā apharusavācatā—",
"ds2.3.3:81.4": "idaṃ vuccati sākhalyaṃ.",
"ds2.3.3:82.1": "Tattha katamo paṭisanthāro?",
"ds2.3.3:82.2": "Dve paṭisanthārā—",
"ds2.3.3:82.3": "āmisapaṭisanthāro ca dhammapaṭisanthāro ca.",
"ds2.3.3:82.4": "Idhekacco paṭisanthārako hoti āmisapaṭisanthārena vā dhammapaṭisanthārena vā—",
"ds2.3.3:82.5": "ayaṃ vuccati paṭisanthāro.",
"ds2.3.3:83.1": "2.3.3.27. Indriyesuaguttadvāratāduka",
"ds2.3.3:84.1": "Tattha katamā indriyesu aguttadvāratā?",
"ds2.3.3:84.2": "Idhekacco cakkhunā rūpaṃ disvā nimittaggāhī hoti anubyañjanaggāhī.",
"ds2.3.3:84.3": "Yatvādhikaraṇamenaṃ cakkhundriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya na paṭipajjati, na rakkhati cakkhundriyaṃ, cakkhundriye na saṃvaraṃ āpajjati.",
"ds2.3.3:84.4": "Sotena saddaṃ sutvā … pe …",
"ds2.3.3:84.6": "ghānena gandhaṃ ghāyitvā … pe …",
"ds2.3.3:84.8": "jivhāya rasaṃ sāyitvā … pe …",
"ds2.3.3:84.10": "kāyena phoṭṭhabbaṃ phusitvā … pe …",
"ds2.3.3:84.12": "manasā dhammaṃ viññāya nimittaggāhī hoti anubyañjanaggāhī.",
"ds2.3.3:84.13": "Yatvādhikaraṇamenaṃ manindriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya na paṭipajjati, na rakkhati manindriyaṃ, manindriye na saṃvaraṃ āpajjati.",
"ds2.3.3:84.14": "Yā imesaṃ channaṃ indriyānaṃ agutti agopanā anārakkho asaṃvaro—",
"ds2.3.3:84.15": "ayaṃ vuccati indriyesu aguttadvāratā.",
"ds2.3.3:85.1": "Tattha katamā bhojane amattaññutā?",
"ds2.3.3:85.2": "Idhekacco appaṭisaṅkhā ayoniso āhāraṃ āhāreti davāya madāya maṇḍanāya vibhūsanāya.",
"ds2.3.3:85.3": "Yā tattha asantuṭṭhitā amattaññutā appaṭisaṅkhā bhojane—",
"ds2.3.3:85.4": "ayaṃ vuccati bhojane amattaññutā.",
"ds2.3.3:86.1": "2.3.3.28. Indriyesuguttadvāratāduka",
"ds2.3.3:87.1": "Tattha katamā indriyesu guttadvāratā?",
"ds2.3.3:87.2": "Idhekacco cakkhunā rūpaṃ disvā na nimittaggāhī hoti nānubyañjanaggāhī.",
"ds2.3.3:87.3": "Yatvādhikaraṇamenaṃ cakkhundriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya paṭipajjati, rakkhati cakkhundriyaṃ, cakkhundriye saṃvaraṃ āpajjati.",
"ds2.3.3:87.4": "Sotena saddaṃ sutvā … pe …",
"ds2.3.3:87.6": "ghānena gandhaṃ ghāyitvā … pe …",
"ds2.3.3:87.8": "jivhāya rasaṃ sāyitvā … pe …",
"ds2.3.3:87.10": "kāyena phoṭṭhabbaṃ phusitvā … pe …",
"ds2.3.3:87.12": "manasā dhammaṃ viññāya na nimittaggāhī hoti nānubyañjanaggāhī.",
"ds2.3.3:87.13": "Yatvādhikaraṇamenaṃ manindriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya paṭipajjati, rakkhati manindriyaṃ, manindriye saṃvaraṃ āpajjati.",
"ds2.3.3:87.14": "Yā imesaṃ channaṃ indriyānaṃ gutti gopanā ārakkho saṃvaro—",
"ds2.3.3:87.15": "ayaṃ vuccati indriyesu guttadvāratā.",
"ds2.3.3:88.1": "Tattha katamā bhojane mattaññutā?",
"ds2.3.3:88.2": "Idhekacco paṭisaṅkhā yoniso āhāraṃ āhāreti—",
"ds2.3.3:88.3": "neva davāya na madāya na maṇḍanāya na vibhūsanāya yāvadeva imassa kāyassa ṭhitiyā yāpanāya vihiṃsūparatiyā brahmacariyānuggahāya, iti purāṇañca vedanaṃ paṭihaṅkhāmi, navañca vedanaṃ na uppādessāmi, yātrā ca me bhavissati anavajjatā ca phāsuvihāro cāti.",
"ds2.3.3:88.4": "Yā tattha santuṭṭhitā mattaññutā paṭisaṅkhā bhojane—",
"ds2.3.3:88.5": "ayaṃ vuccati bhojane mattaññutā.",
"ds2.3.3:89.1": "2.3.3.29. Muṭṭhasaccaduka",
"ds2.3.3:90.1": "Tattha katamaṃ muṭṭhasaccaṃ?",
"ds2.3.3:90.2": "Yā asati ananussati appaṭissati asati asaraṇatā adhāraṇatā pilāpanatā sammussanatā—",
"ds2.3.3:90.3": "idaṃ vuccati muṭṭhasaccaṃ.",
"ds2.3.3:91.1": "Tattha katamaṃ asampajaññaṃ?",
"ds2.3.3:91.2": "Yaṃ aññāṇaṃ adassanaṃ … pe … avijjālaṅgī moho akusalamūlaṃ—",
"ds2.3.3:91.5": "idaṃ vuccati asampajaññaṃ.",
"ds2.3.3:92.1": "2.3.3.30. Satisampajaññaduka",
"ds2.3.3:93.1": "Tattha katamā sati?",
"ds2.3.3:93.2": "Yā sati anussati paṭissati sati saraṇatā dhāraṇatā apilāpanatā asammussanatā sati satindriyaṃ satibalaṃ sammāsati—",
"ds2.3.3:93.3": "ayaṃ vuccati sati.",
"ds2.3.3:94.1": "Tattha katamaṃ sampajaññaṃ?",
"ds2.3.3:94.2": "Yā paññā pajānanā … pe … amoho dhammavicayo sammādiṭṭhi—",
"ds2.3.3:94.5": "idaṃ vuccati sampajaññaṃ.",
"ds2.3.3:95.1": "2.3.3.31. Paṭisaṅkhānabaladuka",
"ds2.3.3:96.1": "Tattha katamaṃ paṭisaṅkhānabalaṃ?",
"ds2.3.3:96.2": "Yā paññā pajānanā … pe … amoho dhammavicayo sammādiṭṭhi—",
"ds2.3.3:96.5": "idaṃ vuccati paṭisaṅkhānabalaṃ.",
"ds2.3.3:97.1": "Tattha katamaṃ bhāvanābalaṃ?",
"ds2.3.3:97.2": "Yā kusalānaṃ dhammānaṃ āsevanā bhāvanā bahulīkammaṃ—",
"ds2.3.3:97.3": "idaṃ vuccati bhāvanābalaṃ.",
"ds2.3.3:97.4": "Sattapi bojjhaṅgā bhāvanābalaṃ.",
"ds2.3.3:98.1": "2.3.3.32. Samathavipassanāduka",
"ds2.3.3:99.1": "Tattha katamo samatho?",
"ds2.3.3:99.2": "Yā cittassa ṭhiti … pe … sammāsamādhi—",
"ds2.3.3:99.5": "ayaṃ vuccati samatho.",
"ds2.3.3:100.1": "Tattha katamā vipassanā?",
"ds2.3.3:100.2": "Yā paññā pajānanā … pe … amoho dhammavicayo sammādiṭṭhi—",
"ds2.3.3:100.5": "ayaṃ vuccati vipassanā.",
"ds2.3.3:101.1": "2.3.3.33. Samathanimittaduka",
"ds2.3.3:102.1": "Tattha katamaṃ samathanimittaṃ?",
"ds2.3.3:102.2": "Yā cittassa ṭhiti … pe … sammāsamādhi—",
"ds2.3.3:102.5": "idaṃ vuccati samathanimittaṃ.",
"ds2.3.3:103.1": "Tattha katamaṃ paggāhanimittaṃ?",
"ds2.3.3:103.2": "Yo cetasiko vīriyārambho … pe … sammāvāyāmo—",
"ds2.3.3:103.5": "idaṃ vuccati paggāhanimittaṃ.",
"ds2.3.3:104.1": "2.3.3.34. Paggāhaduka",
"ds2.3.3:105.1": "Tattha katamo paggāho?",
"ds2.3.3:105.2": "Yo cetasiko vīriyārambho … pe … sammāvāyāmo—",
"ds2.3.3:105.5": "ayaṃ vuccati paggāho.",
"ds2.3.3:106.1": "Tattha katamo avikkhepo?",
"ds2.3.3:106.2": "Yā cittassa ṭhiti … pe … sammāsamādhi—",
"ds2.3.3:106.5": "ayaṃ vuccati avikkhepo.",
"ds2.3.3:107.1": "2.3.3.35. Sīlavipattiduka",
"ds2.3.3:108.1": "Tattha katamā sīlavipatti?",
"ds2.3.3:108.2": "Yo kāyiko vītikkamo, vācasiko vītikkamo, kāyikavācasiko vītikkamo—",
"ds2.3.3:108.3": "ayaṃ vuccati sīlavipatti.",
"ds2.3.3:108.4": "Sabbampi dussilyaṃ sīlavipatti.",
"ds2.3.3:109.1": "Tattha katamā diṭṭhivipatti?",
"ds2.3.3:109.2": "Natthi dinnaṃ, natthi yiṭṭhaṃ, natthi hutaṃ, natthi sukatadukkaṭānaṃ kammānaṃ phalaṃ vipāko, natthi ayaṃ loko, natthi paro loko, natthi mātā, natthi pitā, natthi sattā opapātikā, natthi loke samaṇabrāhmaṇā sammaggatā sammāpaṭipannā ye imañca lokaṃ parañca lokaṃ sayaṃ abhiññā sacchikatvā pavedentīti;",
"ds2.3.3:109.3": "yā evarūpā diṭṭhi diṭṭhigataṃ … pe … vipariyāsaggāho—",
"ds2.3.3:109.6": "ayaṃ vuccati diṭṭhivipatti.",
"ds2.3.3:109.7": "Sabbāpi micchādiṭṭhi diṭṭhivipatti.",
"ds2.3.3:110.1": "2.3.3.36. Sīlasampadāduka",
"ds2.3.3:111.1": "Tattha katamā sīlasampadā?",
"ds2.3.3:111.2": "Yo kāyiko avītikkamo, vācasiko avītikkamo, kāyikavācasiko avītikkamo—",
"ds2.3.3:111.3": "ayaṃ vuccati sīlasampadā.",
"ds2.3.3:111.4": "Sabbopi sīlasaṃvaro sīlasampadā.",
"ds2.3.3:112.1": "Tattha katamā diṭṭhisampadā?",
"ds2.3.3:112.2": "Atthi dinnaṃ, atthi yiṭṭhaṃ, atthi hutaṃ, atthi sukatadukkaṭānaṃ kammānaṃ phalaṃ vipāko, atthi ayaṃ loko, atthi paro loko, atthi mātā, atthi pitā, atthi sattā opapātikā, atthi loke samaṇabrāhmaṇā sammaggatā sammāpaṭipannā ye imañca lokaṃ parañca lokaṃ sayaṃ abhiññā sacchikatvā pavedentīti;",
"ds2.3.3:112.3": "yā evarūpā paññā pajānanā … pe … amoho dhammavicayo sammādiṭṭhi—",
"ds2.3.3:112.6": "ayaṃ vuccati diṭṭhisampadā.",
"ds2.3.3:112.7": "Sabbāpi sammādiṭṭhi diṭṭhisampadā.",
"ds2.3.3:113.1": "2.3.3.37. Sīlavisuddhiduka",
"ds2.3.3:114.1": "Tattha katamā sīlavisuddhi?",
"ds2.3.3:114.2": "Yo kāyiko avītikkamo, vācasiko avītikkamo, kāyikavācasiko avītikkamo—",
"ds2.3.3:114.3": "ayaṃ vuccati sīlavisuddhi.",
"ds2.3.3:114.4": "Sabbopi sīlasaṃvaro sīlavisuddhi.",
"ds2.3.3:115.1": "Tattha katamā diṭṭhivisuddhi?",
"ds2.3.3:115.2": "Kammassakatañāṇaṃ saccānulomikañāṇaṃ maggasamaṅgissa ñāṇaṃ phalasamaṅgissa ñāṇaṃ.",
"ds2.3.3:116.1": "2.3.3.38. Diṭṭhivisuddhikhopanaduka",
"ds2.3.3:117.1": "Diṭṭhivisuddhi kho panāti—",
"ds2.3.3:117.2": "yā paññā pajānanā … pe … amoho dhammavicayo sammādiṭṭhi.",
"ds2.3.3:118.1": "Yathādiṭṭhissa ca padhānanti—",
"ds2.3.3:118.2": "yo cetasiko vīriyārambho … pe … sammāvāyāmo.",
"ds2.3.3:119.1": "2.3.3.39. Saṃvegasaṃvejananiyaṭṭhānaduka",
"ds2.3.3:120.1": "Saṃvegoti—",
"ds2.3.3:120.2": "jātibhayaṃ jarābhayaṃ byādhibhayaṃ maraṇabhayaṃ.",
"ds2.3.3:120.3": "Saṃvejaniyaṃ ṭhānanti—",
"ds2.3.3:120.4": "jāti jarā byādhi maraṇaṃ.",
"ds2.3.3:121.1": "Saṃviggassa ca yoniso padhānanti—",
"ds2.3.3:121.2": "idha bhikkhu anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati, uppannānaṃ pāpakānaṃ akusalānaṃ dhammānaṃ pahānāya chandaṃ janeti vāyamati vīriyaṃ ārabhati cittaṃ paggaṇhāti padahati, anuppannānaṃ kusalānaṃ dhammānaṃ uppādāya chandaṃ janeti vāyamati vīriyaṃ ārabhati cittaṃ paggaṇhāti padahati, uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati.",
"ds2.3.3:122.1": "2.3.3.40. Asantuṭṭhitākusaladhammaduka",
"ds2.3.3:123.1": "Asantuṭṭhitā ca kusalesu dhammesūti—",
"ds2.3.3:123.2": "yā kusalānaṃ dhammānaṃ bhāvanāya asantuṭṭhassa bhiyyokamyatā.",
"ds2.3.3:124.1": "Appaṭivānitā ca padhānasminti—",
"ds2.3.3:124.2": "yā kusalānaṃ dhammānaṃ bhāvanāya sakkaccakiriyatā sātaccakiriyatā aṭṭhitakiriyatā anolīnavuttitā anikkhittachandatā anikkhittadhuratā āsevanā bhāvanā bahulīkammaṃ.",
"ds2.3.3:125.1": "2.3.3.41. Vijjāduka",
"ds2.3.3:126.1": "Vijjāti—",
"ds2.3.3:126.2": "tisso vijjā—",
"ds2.3.3:126.3": "pubbenivāsānussati ñāṇaṃ vijjā, sattānaṃ cutūpapāte ñāṇaṃ vijjā, āsavānaṃ khaye ñāṇaṃ vijjā.",
"ds2.3.3:127.1": "Vimuttīti—",
"ds2.3.3:127.2": "dve vimuttiyo—",
"ds2.3.3:127.3": "cittassa adhimutti, nibbānañca.",
"ds2.3.3:128.1": "2.3.3.42. Khayeñāṇaduka",
"ds2.3.3:129.1": "Khaye ñāṇanti—",
"ds2.3.3:129.2": "maggasamaṅgissa ñāṇaṃ.",
"ds2.3.3:130.1": "Anuppāde ñāṇanti—",
"ds2.3.3:130.2": "phalasamaṅgissa ñāṇaṃ.",
"ds2.3.3:131.1": "Nikkhepakaṇḍo niṭṭhito."
}