{
"kv3.1:1.1": "Kathāvatthu",
"kv3.1:2.1": "Mahāpaṇṇāsaka",
"kv3.1:3.1": "Tatiyavagga",
"kv3.1:4.1": "Balakathā",
"kv3.1:5.1": "Tathāgatabalaṃ sāvakasādhāraṇanti?",
"kv3.1:5.2": "Āmantā.",
"kv3.1:5.3": "Tathāgatabalaṃ sāvakabalaṃ, sāvakabalaṃ tathāgatabalanti?",
"kv3.1:5.4": "Na hevaṃ vattabbe … pe …",
"kv3.1:6.1": "Tathāgatabalaṃ sāvakasādhāraṇanti?",
"kv3.1:6.2": "Āmantā.",
"kv3.1:6.3": "Taññeva tathāgatabalaṃ taṃ sāvakabalaṃ, taññeva sāvakabalaṃ taṃ tathāgatabalanti?",
"kv3.1:6.4": "Na hevaṃ vattabbe … pe ….",
"kv3.1:7.1": "Tathāgatabalaṃ sāvakasādhāraṇanti?",
"kv3.1:7.2": "Āmantā.",
"kv3.1:7.3": "Yādisaṃ tathāgatabalaṃ tādisaṃ sāvakabalaṃ, yādisaṃ sāvakabalaṃ tādisaṃ tathāgatabalanti?",
"kv3.1:7.4": "Na hevaṃ vattabbe … pe ….",
"kv3.1:8.1": "Tathāgatabalaṃ sāvakasādhāraṇanti?",
"kv3.1:8.2": "Āmantā.",
"kv3.1:8.3": "Yādiso tathāgatassa pubbayogo pubbacariyā dhammakkhānaṃ dhammadesanā tādiso sāvakassa pubbayogo pubbacariyā dhammakkhānaṃ dhammadesanāti?",
"kv3.1:8.4": "Na hevaṃ vattabbe … pe ….",
"kv3.1:9.1": "Tathāgatabalaṃ sāvakasādhāraṇanti?",
"kv3.1:9.2": "Āmantā.",
"kv3.1:9.3": "Tathāgato jino satthā sammāsambuddho sabbaññū sabbadassāvī dhammassāmī dhammappaṭisaraṇoti?",
"kv3.1:9.4": "Āmantā.",
"kv3.1:9.5": "Sāvako jino satthā sammāsambuddho sabbaññū sabbadassāvī dhammassāmī dhammappaṭisaraṇoti?",
"kv3.1:9.6": "Na hevaṃ vattabbe … pe ….",
"kv3.1:10.1": "Tathāgatabalaṃ sāvakasādhāraṇanti?",
"kv3.1:10.2": "Āmantā.",
"kv3.1:10.3": "Tathāgato anuppannassa maggassa uppādetā asañjātassa maggassa sañjanetā anakkhātassa maggassa akkhātā maggaññū maggavidū maggakovidoti?",
"kv3.1:10.4": "Āmantā.",
"kv3.1:10.5": "Sāvako anuppannassa maggassa uppādetā asañjātassa maggassa sañjanetā anakkhātassa maggassa akkhātā maggaññū maggavidū maggakovidoti?",
"kv3.1:10.6": "Na hevaṃ vattabbe … pe ….",
"kv3.1:11.1": "Indriyaparopariyattaṃ yathābhūtaṃ ñāṇaṃ tathāgatabalaṃ sāvakasādhāraṇanti?",
"kv3.1:11.2": "Āmantā.",
"kv3.1:11.3": "Sāvako sabbaññū sabbadassāvīti?",
"kv3.1:11.4": "Na hevaṃ vattabbe … pe ….",
"kv3.1:12.1": "☒ Sāvako ṭhānāṭhānaṃ jānātīti?",
"kv3.1:12.2": "Āmantā.",
"kv3.1:12.3": "Hañci sāvako ṭhānāṭhānaṃ jānāti, tena vata re vattabbe—",
"kv3.1:12.4": "“ṭhānāṭhānaṃ yathābhūtaṃ ñāṇaṃ tathāgatabalaṃ sāvakasādhāraṇan”ti.",
"kv3.1:13.1": "☒ Sāvako atītānāgatapaccuppannānaṃ kammasamādānānaṃ ṭhānaso hetuso vipākaṃ jānātīti?",
"kv3.1:13.2": "Āmantā.",
"kv3.1:13.3": "Hañci sāvako atītānāgatapaccuppannānaṃ kammasamādānānaṃ ṭhānaso hetuso vipākaṃ jānāti, tena vata re vattabbe—",
"kv3.1:13.4": "“atītānāgatapaccuppannānaṃ kammasamādānānaṃ ṭhānaso hetuso vipākaṃ yathābhūtaṃ ñāṇaṃ tathāgatabalaṃ sāvakasādhāraṇan”ti.",
"kv3.1:14.1": "☒ Sāvako sabbatthagāminiṃ paṭipadaṃ jānātīti?",
"kv3.1:14.2": "Āmantā.",
"kv3.1:14.3": "Hañci sāvako sabbatthagāminiṃ paṭipadaṃ jānāti, tena vata re vattabbe—",
"kv3.1:14.4": "“sabbatthagāminiṃ paṭipadaṃ yathābhūtaṃ ñāṇaṃ tathāgatabalaṃ sāvakasādhāraṇan”ti.",
"kv3.1:15.1": "☒ Sāvako anekadhātuṃ nānādhātuṃ lokaṃ jānātīti?",
"kv3.1:15.2": "Āmantā.",
"kv3.1:15.3": "Hañci sāvako anekadhātuṃ nānādhātuṃ lokaṃ jānāti, tena vata re vattabbe—",
"kv3.1:15.4": "“anekadhātuṃ nānādhātuṃ lokaṃ yathābhūtaṃ ñāṇaṃ tathāgatabalaṃ sāvakasādhāraṇan”ti.",
"kv3.1:16.1": "☒ Sāvako sattānaṃ nānādhimuttikataṃ jānātīti?",
"kv3.1:16.2": "Āmantā.",
"kv3.1:16.3": "Hañci sāvako sattānaṃ nānādhimuttikataṃ jānāti, tena vata re vattabbe—",
"kv3.1:16.4": "“sattānaṃ nānādhimuttikataṃ yathābhūtaṃ ñāṇaṃ tathāgatabalaṃ sāvakasādhāraṇan”ti.",
"kv3.1:17.1": "☒ Sāvako jhānavimokkhasamādhisamāpattīnaṃ saṃkilesaṃ vodānaṃ vuṭṭhānaṃ jānātīti?",
"kv3.1:17.2": "Āmantā.",
"kv3.1:17.3": "Hañci sāvako jhānavimokkhasamādhisamāpattīnaṃ saṃkilesaṃ vodānaṃ vuṭṭhānaṃ jānāti, tena vata re vattabbe—",
"kv3.1:17.4": "“jhānavimokkhasamādhisamāpattīnaṃ saṃkilesaṃ vodānaṃ vuṭṭhānaṃ yathābhūtaṃ ñāṇaṃ tathāgatabalaṃ sāvakasādhāraṇan”ti.",
"kv3.1:18.1": "☒ Sāvako pubbenivāsānussatiṃ jānātīti?",
"kv3.1:18.2": "Āmantā.",
"kv3.1:18.3": "Hañci sāvako pubbenivāsānussatiṃ jānāti, tena vata re vattabbe—",
"kv3.1:18.4": "“pubbenivāsānussati yathābhūtaṃ ñāṇaṃ tathāgatabalaṃ sāvakasādhāraṇan”ti.",
"kv3.1:19.1": "☒ Sāvako sattānaṃ cutūpapātaṃ jānātīti?",
"kv3.1:19.2": "Āmantā.",
"kv3.1:19.3": "Hañci sāvako sattānaṃ cutūpapātaṃ jānāti, tena vata re vattabbe—",
"kv3.1:19.4": "“sattānaṃ cutūpapātaṃ yathābhūtaṃ ñāṇaṃ tathāgatabalaṃ sāvakasādhāraṇan”ti.",
"kv3.1:20.1": "☒ Nanu tathāgatassāpi āsavā khīṇā sāvakassāpi āsavā khīṇāti?",
"kv3.1:20.2": "Āmantā.",
"kv3.1:20.3": "Atthi kiñci nānākaraṇaṃ tathāgatassa vā sāvakassa vā āsavakkhayena vā āsavakkhayaṃ vimuttiyā vā vimuttīti?",
"kv3.1:20.4": "Natthi.",
"kv3.1:20.5": "Hañci natthi kiñci nānākaraṇaṃ tathāgatassa vā sāvakassa vā āsavakkhayena vā āsavakkhayaṃ vimuttiyā vā vimutti, tena vata re vattabbe—",
"kv3.1:20.6": "“āsavānaṃ khaye yathābhūtaṃ ñāṇaṃ tathāgatabalaṃ sāvakasādhāraṇan”ti.",
"kv3.1:21.1": "☒ Āsavānaṃ khaye yathābhūtaṃ ñāṇaṃ tathāgatabalaṃ sāvakasādhāraṇanti?",
"kv3.1:21.2": "Āmantā.",
"kv3.1:21.3": "Ṭhānāṭhāne yathābhūtaṃ ñāṇaṃ tathāgatabalaṃ sāvakasādhāraṇanti?",
"kv3.1:21.4": "Na hevaṃ vattabbe … pe ….",
"kv3.1:22.1": "☒ Āsavānaṃ khaye yathābhūtaṃ ñāṇaṃ tathāgatabalaṃ sāvakasādhāraṇanti?",
"kv3.1:22.2": "Āmantā.",
"kv3.1:22.3": "Sattānaṃ cutūpapāte yathābhūtaṃ ñāṇaṃ tathāgatabalaṃ sāvakasādhāraṇanti?",
"kv3.1:22.4": "Na hevaṃ vattabbe … pe ….",
"kv3.1:23.1": "☒ Ṭhānāṭhāne yathābhūtaṃ ñāṇaṃ tathāgatabalaṃ sāvakaasādhāraṇanti?",
"kv3.1:23.2": "Āmantā.",
"kv3.1:23.3": "Āsavānaṃ khaye yathābhūtaṃ ñāṇaṃ tathāgatabalaṃ sāvakaasādhāraṇanti?",
"kv3.1:23.4": "Na hevaṃ vattabbe … pe ….",
"kv3.1:24.1": "☒ Sattānaṃ cutūpapāte yathābhūtaṃ ñāṇaṃ tathāgatabalaṃ sāvakaasādhāraṇanti?",
"kv3.1:24.2": "Āmantā.",
"kv3.1:24.3": "Āsavānaṃ khaye yathābhūtaṃ ñāṇaṃ tathāgatabalaṃ sāvakaasādhāraṇanti?",
"kv3.1:24.4": "Na hevaṃ vattabbe … pe ….",
"kv3.1:25.1": "☒ Indriyaparopariyattaṃ yathābhūtaṃ ñāṇaṃ tathāgatabalaṃ sāvakaasādhāraṇanti?",
"kv3.1:25.2": "Āmantā.",
"kv3.1:25.3": "Ṭhānāṭhāne yathābhūtaṃ ñāṇaṃ tathāgatabalaṃ sāvakaasādhāraṇanti?",
"kv3.1:25.4": "Na hevaṃ vattabbe … pe ….",
"kv3.1:26.1": "☒ Indriyaparopariyattaṃ yathābhūtaṃ ñāṇaṃ tathāgatabalaṃ sāvakaasādhāraṇanti?",
"kv3.1:26.2": "Āmantā … pe ….",
"kv3.1:26.4": "Āsavānaṃ khaye yathābhūtaṃ ñāṇaṃ tathāgatabalaṃ sāvakaasādhāraṇanti?",
"kv3.1:26.5": "Na hevaṃ vattabbe … pe ….",
"kv3.1:27.1": "☒ Ṭhānāṭhāne yathābhūtaṃ ñāṇaṃ tathāgatabalaṃ sāvakasādhāraṇanti?",
"kv3.1:27.2": "Āmantā.",
"kv3.1:27.3": "Indriyaparopariyattaṃ yathābhūtaṃ ñāṇaṃ tathāgatabalaṃ sāvakasādhāraṇanti?",
"kv3.1:27.4": "Na hevaṃ vattabbe … pe ….",
"kv3.1:28.1": "☒ Āsavānaṃ khaye yathābhūtaṃ ñāṇaṃ tathāgatabalaṃ sāvakasādhāraṇanti?",
"kv3.1:28.2": "Āmantā.",
"kv3.1:28.3": "Indriyaparopariyattaṃ yathābhūtaṃ ñāṇaṃ tathāgatabalaṃ sāvakasādhāraṇanti?",
"kv3.1:28.4": "Na hevaṃ vattabbe … pe ….",
"kv3.1:29.1": "Balakathā niṭṭhitā."
}