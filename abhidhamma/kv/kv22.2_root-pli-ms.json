{
"kv22.2:1.1": "Kathāvatthu",
"kv22.2:2.1": "Mahāpaṇṇāsaka",
"kv22.2:3.1": "Bāvīsatimavagga",
"kv22.2:4.1": "Kusalacittakathā",
"kv22.2:5.1": "Arahā kusalacitto parinibbāyatīti?",
"kv22.2:5.2": "Āmantā.",
"kv22.2:5.3": "Arahā puññābhisaṅkhāraṃ abhisaṅkharonto …",
"kv22.2:5.4": "āneñjābhisaṅkhāraṃ abhisaṅkharonto …",
"kv22.2:5.5": "gatisaṃvattaniyaṃ kammaṃ karonto …",
"kv22.2:5.6": "bhavasaṃvattaniyaṃ kammaṃ karonto …",
"kv22.2:5.7": "issariyasaṃvattaniyaṃ kammaṃ karonto …",
"kv22.2:5.8": "adhipaccasaṃvattaniyaṃ kammaṃ karonto …",
"kv22.2:5.9": "mahābhogasaṃvattaniyaṃ kammaṃ karonto …",
"kv22.2:5.10": "mahāparivārasaṃvattaniyaṃ kammaṃ karonto …",
"kv22.2:5.11": "devasobhagyasaṃvattaniyaṃ kammaṃ karonto …",
"kv22.2:5.12": "manussasobhagyasaṃvattaniyaṃ kammaṃ karonto parinibbāyatīti?",
"kv22.2:5.13": "Na hevaṃ vattabbe … pe ….",
"kv22.2:6.1": "Arahā kusalacitto parinibbāyatīti?",
"kv22.2:6.2": "Āmantā.",
"kv22.2:6.3": "Arahā ācinanto apacinanto pajahanto upādiyanto visinento ussinento vidhūpento sandhūpento parinibbāyatīti?",
"kv22.2:6.4": "Na hevaṃ vattabbe … pe …",
"kv22.2:6.6": "nanu arahā nevācināti na apacināti apacinitvā ṭhitoti?",
"kv22.2:6.7": "Āmantā.",
"kv22.2:6.8": "Hañci arahā nevācināti na apacināti apacinitvā ṭhito, no ca vata re vattabbe—",
"kv22.2:6.9": "“arahā kusalacitto parinibbāyatī”ti.",
"kv22.2:6.10": "Nanu arahā neva pajahati na upādiyati pajahitvā ṭhito, neva visineti na ussineti visinetvā ṭhito;",
"kv22.2:6.11": "nanu arahā neva vidhūpeti na sandhūpeti vidhūpetvā ṭhitoti?",
"kv22.2:6.12": "Āmantā.",
"kv22.2:6.13": "Hañci arahā neva vidhūpeti na sandhūpeti vidhūpetvā ṭhito, no ca vata re vattabbe—",
"kv22.2:6.14": "“arahā kusalacitto parinibbāyatī”ti.",
"kv22.2:7.1": "☒ Na vattabbaṃ—",
"kv22.2:7.2": "“arahā kusalacitto parinibbāyatī”ti?",
"kv22.2:7.3": "Āmantā.",
"kv22.2:7.4": "Nanu arahā upaṭṭhitassati sato sampajāno parinibbāyatīti?",
"kv22.2:7.5": "Āmantā.",
"kv22.2:7.6": "Hañci arahā upaṭṭhitassati sato sampajāno parinibbāyati, tena vata re vattabbe—",
"kv22.2:7.7": "“arahā kusalacitto parinibbāyatī”ti.",
"kv22.2:8.1": "Kusalacittakathā niṭṭhitā."
}