{
"kv17.1:1.1": "Kathāvatthu",
"kv17.1:2.1": "Niggahapaṇṇāsaka",
"kv17.1:3.1": "Sattarasamavagga",
"kv17.1:4.1": "Atthiarahatopuññūpacayotikathā",
"kv17.1:5.1": "Atthi arahato puññūpacayoti?",
"kv17.1:5.2": "Āmantā.",
"kv17.1:5.3": "Atthi arahato apuññūpacayoti?",
"kv17.1:5.4": "Na hevaṃ vattabbe … pe …",
"kv17.1:5.6": "natthi arahato apuññūpacayoti?",
"kv17.1:5.7": "Āmantā.",
"kv17.1:5.8": "Natthi arahato puññūpacayoti?",
"kv17.1:5.9": "Na hevaṃ vattabbe … pe ….",
"kv17.1:6.1": "Atthi arahato puññūpacayoti?",
"kv17.1:6.2": "Āmantā.",
"kv17.1:6.3": "Arahā puññābhisaṅkhāraṃ abhisaṅkharoti, āneñjābhisaṅkhāraṃ abhisaṅkharoti, gatisaṃvattaniyaṃ kammaṃ karoti, bhavasaṃvattaniyaṃ kammaṃ karoti, issariyasaṃvattaniyaṃ kammaṃ karoti, adhipaccasaṃvattaniyaṃ kammaṃ karoti, mahābhogasaṃvattaniyaṃ kammaṃ karoti, mahāparivārasaṃvattaniyaṃ kammaṃ karoti, devasobhagyasaṃvattaniyaṃ kammaṃ karoti, manussasobhagyasaṃvattaniyaṃ kammaṃ karotīti?",
"kv17.1:6.4": "Na hevaṃ vattabbe … pe ….",
"kv17.1:7.1": "Atthi arahato puññūpacayoti?",
"kv17.1:7.2": "Āmantā.",
"kv17.1:7.3": "Arahā ācinātīti?",
"kv17.1:7.4": "Na hevaṃ vattabbe … pe …",
"kv17.1:7.6": "arahā apacinātīti?",
"kv17.1:7.7": "Na hevaṃ vattabbe … pe …",
"kv17.1:7.9": "arahā pajahatīti … pe …",
"kv17.1:7.11": "arahā upādiyatīti … pe …",
"kv17.1:7.13": "arahā visinetīti … pe …",
"kv17.1:7.15": "arahā ussinetīti … pe …",
"kv17.1:7.17": "arahā vidhūpetīti … pe …",
"kv17.1:7.19": "arahā sandhūpetīti?",
"kv17.1:7.20": "Na hevaṃ vattabbe … pe …",
"kv17.1:7.22": "nanu arahā nevācināti na apacināti apacinitvā ṭhitoti?",
"kv17.1:7.23": "Āmantā.",
"kv17.1:7.24": "Hañci arahā nevācināti nāpacināti apacinitvā ṭhito, no ca vata re vattabbe—",
"kv17.1:7.25": "“atthi arahato puññūpacayo”ti.",
"kv17.1:8.1": "Nanu arahā neva pajahati na upādiyati pajahitvā ṭhito, neva visineti na ussineti visinetvā ṭhito, neva vidhūpeti na sandhūpeti vidhūpetvā ṭhitoti?",
"kv17.1:8.2": "Āmantā.",
"kv17.1:8.3": "Hañci arahā neva vidhūpeti na sandhūpeti vidhūpetvā ṭhito, no ca vata re vattabbe—",
"kv17.1:8.4": "“atthi arahato puññūpacayo”ti.",
"kv17.1:9.1": "☒ Natthi arahato puññūpacayoti?",
"kv17.1:9.2": "Āmantā.",
"kv17.1:9.3": "Arahā dānaṃ dadeyyāti?",
"kv17.1:9.4": "Āmantā.",
"kv17.1:9.5": "Hañci arahā dānaṃ dadeyya, no ca vata re vattabbe—",
"kv17.1:9.6": "“natthi arahato puññūpacayo”ti.",
"kv17.1:10.1": "☒ Arahā cīvaraṃ dadeyya … pe …",
"kv17.1:10.3": "piṇḍapātaṃ dadeyya …",
"kv17.1:10.4": "senāsanaṃ dadeyya …",
"kv17.1:10.5": "gilānapaccayabhesajjaparikkhāraṃ dadeyya …",
"kv17.1:10.6": "khādanīyaṃ dadeyya …",
"kv17.1:10.7": "bhojanīyaṃ dadeyya …",
"kv17.1:10.8": "pānīyaṃ dadeyya …",
"kv17.1:10.9": "cetiyaṃ vandeyya …",
"kv17.1:10.10": "cetiye mālaṃ āropeyya …",
"kv17.1:10.11": "gandhaṃ āropeyya …",
"kv17.1:10.12": "vilepanaṃ āropeyya … pe …",
"kv17.1:10.14": "cetiyaṃ abhidakkhiṇaṃ kareyyāti?",
"kv17.1:10.15": "Āmantā.",
"kv17.1:10.16": "Hañci arahā cetiyaṃ abhidakkhiṇaṃ kareyya, no ca vata re vattabbe—",
"kv17.1:10.17": "“natthi arahato puññūpacayo”ti.",
"kv17.1:11.1": "Atthi arahato puññūpacayotikathā niṭṭhitā."
}