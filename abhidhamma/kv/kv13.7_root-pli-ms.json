{
"kv13.7:1.1": "Kathāvatthu",
"kv13.7:2.1": "Mahāpaṇṇāsaka",
"kv13.7:3.1": "Terasamavagga",
"kv13.7:4.1": "Samāpannoassādetikathā",
"kv13.7:5.1": "Samāpanno assādeti, jhānanikanti jhānārammaṇāti?",
"kv13.7:5.2": "Āmantā.",
"kv13.7:5.3": "Taṃ jhānaṃ tassa jhānassa ārammaṇanti?",
"kv13.7:5.4": "Na hevaṃ vattabbe … pe …",
"kv13.7:5.6": "taṃ jhānaṃ tassa jhānassa ārammaṇanti?",
"kv13.7:5.7": "Āmantā.",
"kv13.7:5.8": "Tena phassena taṃ phassaṃ phusati, tāya vedanāya taṃ vedanaṃ vedeti, tāya saññāya taṃ saññaṃ sañjānāti, tāya cetanāya taṃ cetanaṃ ceteti, tena cittena taṃ cittaṃ cinteti, tena vitakkena taṃ vitakkaṃ vitakketi, tena vicārena taṃ vicāraṃ vicāreti, tāya pītiyā taṃ pītiṃ piyāyati, tāya satiyā taṃ satiṃ sarati, tāya paññāya taṃ paññaṃ pajānātīti?",
"kv13.7:5.9": "Na hevaṃ vattabbe … pe ….",
"kv13.7:6.1": "Jhānanikanti cittasampayuttā, jhānaṃ cittasampayuttanti?",
"kv13.7:6.2": "Āmantā.",
"kv13.7:6.3": "Dvinnaṃ phassānaṃ … pe …",
"kv13.7:6.5": "dvinnaṃ cittānaṃ samodhānaṃ hotīti?",
"kv13.7:6.6": "Na hevaṃ vattabbe … pe ….",
"kv13.7:7.1": "Jhānanikanti akusalaṃ, jhānaṃ kusalanti?",
"kv13.7:7.2": "Āmantā.",
"kv13.7:7.3": "Kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṃ āgacchantīti?",
"kv13.7:7.4": "Na hevaṃ vattabbe … pe ….",
"kv13.7:8.1": "Kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṃ āgacchantīti?",
"kv13.7:8.2": "Āmantā.",
"kv13.7:8.3": "Nanu vuttaṃ bhagavatā—",
"kv13.7:8.4": "“cattārimāni, bhikkhave, suvidūravidūrāni.",
"kv13.7:8.5": "Katamāni cattāri?",
"kv13.7:8.6": "Nabhañca, bhikkhave, pathavī ca—",
"kv13.7:8.7": "idaṃ paṭhamaṃ suvidūravidūraṃ … pe …",
"kv13.7:8.9": "tasmā sataṃ dhammo asabbhi ārakā”ti.",
"kv13.7:8.10": "Attheva suttantoti?",
"kv13.7:8.11": "Āmantā.",
"kv13.7:8.12": "Tena hi na vattabbaṃ—",
"kv13.7:8.13": "“kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṃ āgacchantī”ti.",
"kv13.7:9.1": "☒ Na vattabbaṃ—",
"kv13.7:9.2": "“samāpanno assādeti, jhānanikanti jhānārammaṇā”ti?",
"kv13.7:9.3": "Āmantā.",
"kv13.7:9.4": "Nanu vuttaṃ bhagavatā—",
"kv13.7:9.5": "“idha, bhikkhave, bhikkhu vivicceva kāmehi vivicca akusalehi dhammehi paṭhamaṃ jhānaṃ upasampajja viharati, so taṃ assādeti taṃ nikāmeti tena ca vittiṃ āpajjati;",
"kv13.7:9.6": "vitakkavicārānaṃ vūpasamā … pe … dutiyaṃ jhānaṃ … pe …",
"kv13.7:9.10": "tatiyaṃ jhānaṃ … pe …",
"kv13.7:9.12": "catutthaṃ jhānaṃ upasampajja viharati, so taṃ assādeti taṃ nikāmeti tena ca vittiṃ āpajjatī”ti.",
"kv13.7:9.13": "Attheva suttantoti?",
"kv13.7:9.14": "Āmantā.",
"kv13.7:9.15": "Tena hi samāpanno assādeti, jhānanikanti jhānārammaṇāti.",
"kv13.7:10.1": "Samāpanno assādetikathā niṭṭhitā."
}