{
"kv6.7:1.1": "Kathāvatthu",
"kv6.7:2.1": "Mahāpaṇṇāsaka",
"kv6.7:3.1": "Chaṭṭhavagga",
"kv6.7:4.1": "Ākāsosanidassanotikathā",
"kv6.7:5.1": "Ākāso sanidassanoti?",
"kv6.7:5.2": "Āmantā.",
"kv6.7:5.3": "Rūpaṃ rūpāyatanaṃ rūpadhātu nīlaṃ pītakaṃ lohitakaṃ odātaṃ cakkhuviññeyyaṃ cakkhusmiṃ paṭihaññati cakkhussa āpāthaṃ āgacchatīti?",
"kv6.7:5.4": "Na hevaṃ vattabbe … pe ….",
"kv6.7:6.1": "Ākāso sanidassanoti?",
"kv6.7:6.2": "Āmantā.",
"kv6.7:6.3": "Cakkhuñca paṭicca ākāsañca uppajjati cakkhuviññāṇanti?",
"kv6.7:6.4": "Na hevaṃ vattabbe … pe ….",
"kv6.7:7.1": "Cakkhuñca paṭicca ākāsañca uppajjati cakkhuviññāṇanti?",
"kv6.7:7.2": "Āmantā.",
"kv6.7:7.3": "“Cakkhuñca paṭicca ākāsañca uppajjati cakkhuviññāṇan”ti—",
"kv6.7:7.4": "attheva suttantoti?",
"kv6.7:7.5": "Natthi.",
"kv6.7:7.6": "“Cakkhuñca paṭicca rūpe ca uppajjati cakkhuviññāṇan”ti—",
"kv6.7:7.7": "attheva suttantoti?",
"kv6.7:7.8": "Āmantā.",
"kv6.7:7.9": "Hañci “cakkhuñca paṭicca rūpe ca uppajjati cakkhuviññāṇan”ti—",
"kv6.7:7.10": "attheva suttanto, no ca vata re vattabbe—",
"kv6.7:7.11": "“cakkhuñca paṭicca ākāsañca uppajjati cakkhuviññāṇan”ti.",
"kv6.7:8.1": "☒ Na vattabbaṃ—",
"kv6.7:8.2": "“ākāso sanidassano”ti?",
"kv6.7:8.3": "Āmantā.",
"kv6.7:8.4": "Nanu passati dvinnaṃ rukkhānaṃ antaraṃ, dvinnaṃ thambhānaṃ antaraṃ, tāḷacchiddaṃ vātapānacchiddanti?",
"kv6.7:8.5": "Āmantā.",
"kv6.7:8.6": "Hañci passati dvinnaṃ rukkhānaṃ antaraṃ, dvinnaṃ thambhānaṃ antaraṃ, tāḷacchiddaṃ vātapānacchiddaṃ, tena vata re vattabbe—",
"kv6.7:8.7": "“ākāso sanidassano”ti.",
"kv6.7:9.1": "Ākāso sanidassanotikathā niṭṭhitā."
}