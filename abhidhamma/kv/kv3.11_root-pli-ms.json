{
"kv3.11:1.1": "Kathāvatthu",
"kv3.11:2.1": "Mahāpaṇṇāsaka",
"kv3.11:3.1": "Tatiyavagga",
"kv3.11:4.1": "Asaññakathā",
"kv3.11:5.1": "Asaññasattesu saññā atthīti?",
"kv3.11:5.2": "Āmantā.",
"kv3.11:5.3": "Saññābhavo saññāgati saññāsattāvāso saññāsaṃsāro saññāyoni saññattabhāvapaṭilābhoti?",
"kv3.11:5.4": "Na hevaṃ vattabbe … pe ….",
"kv3.11:6.1": "Nanu asaññabhavo asaññagati asaññasattāvāso asaññasaṃsāro asaññayoni asaññattabhāvapaṭilābhoti?",
"kv3.11:6.2": "Āmantā.",
"kv3.11:6.3": "Hañci asaññabhavo asaññagati asaññasattāvāso asaññasaṃsāro asaññayoni asaññattabhāvapaṭilābho, no ca vata re vattabbe—",
"kv3.11:6.4": "“asaññasattesu saññā atthī”ti.",
"kv3.11:7.1": "Asaññasattesu saññā atthīti?",
"kv3.11:7.2": "Āmantā.",
"kv3.11:7.3": "Pañcavokārabhavo gati sattāvāso saṃsāro yoni attabhāvapaṭilābhoti?",
"kv3.11:7.4": "Na hevaṃ vattabbe … pe …",
"kv3.11:8.1": "Nanu ekavokārabhavo gati sattāvāso saṃsāro yoni attabhāvapaṭilābhoti?",
"kv3.11:8.2": "Āmantā.",
"kv3.11:8.3": "Hañci ekavokārabhavo gati sattāvāso saṃsāro yoni attabhāvapaṭilābho, no ca vata re vattabbe—",
"kv3.11:8.4": "“asaññasattesu saññā atthī”ti.",
"kv3.11:9.1": "Asaññasattesu saññā atthīti?",
"kv3.11:9.2": "Āmantā.",
"kv3.11:9.3": "Tāya saññāya saññākaraṇīyaṃ karotīti?",
"kv3.11:9.4": "Na hevaṃ vattabbe … pe ….",
"kv3.11:10.1": "Manussesu saññā atthi, so ca saññābhavo saññāgati saññāsattāvāso saññāsaṃsāro saññāyoni saññattabhāvapaṭilābhoti?",
"kv3.11:10.2": "Āmantā.",
"kv3.11:10.3": "Asaññasattesu saññā atthi, so ca saññābhavo saññāgati sattāvāso saṃsāro yoni attabhāvapaṭilābhoti?",
"kv3.11:10.4": "Na hevaṃ vattabbe … pe …",
"kv3.11:11.1": "Manussesu saññā atthi, so ca pañcavokārabhavo gati sattāvāso saṃsāro yoni attabhāvapaṭilābhoti?",
"kv3.11:11.2": "Āmantā.",
"kv3.11:11.3": "Asaññasattesu saññā atthi, so ca pañcavokārabhavo gati sattāvāso saṃsāro yoni attabhāvapaṭilābhoti?",
"kv3.11:11.4": "Na hevaṃ vattabbe … pe ….",
"kv3.11:12.1": "Manussesu saññā atthi, tāya saññāya saññākaraṇīyaṃ karotīti?",
"kv3.11:12.2": "Āmantā.",
"kv3.11:12.3": "Asaññasattesu saññā atthi, tāya saññāya saññākaraṇīyaṃ karotīti?",
"kv3.11:12.4": "Na hevaṃ vattabbe … pe ….",
"kv3.11:13.1": "Asaññasattesu saññā atthi, so ca asaññabhavo asaññagati asaññasattāvāso asaññasaṃsāro asaññayoni asaññattabhāvapaṭilābhoti?",
"kv3.11:13.2": "Āmantā.",
"kv3.11:13.3": "Manussesu saññā atthi, so ca asaññabhavo asaññagati … pe … asaññattabhāvapaṭilābhoti?",
"kv3.11:13.6": "Na hevaṃ vattabbe … pe ….",
"kv3.11:14.1": "Asaññasattesu saññā atthi, so ca ekavokārabhavo gati sattāvāso saṃsāro yoni attabhāvapaṭilābhoti?",
"kv3.11:14.2": "Āmantā.",
"kv3.11:14.3": "Manussesu saññā atthi, so ca ekavokārabhavo gati … pe … attabhāvapaṭilābhoti?",
"kv3.11:14.6": "Na hevaṃ vattabbe … pe ….",
"kv3.11:15.1": "Asaññasattesu saññā atthi, na ca tāya saññāya saññākaraṇīyaṃ karotīti?",
"kv3.11:15.2": "Āmantā.",
"kv3.11:15.3": "Manussesu saññā atthi, na ca tāya saññāya saññākaraṇīyaṃ karotīti?",
"kv3.11:15.4": "Na hevaṃ vattabbe … pe ….",
"kv3.11:16.1": "☒ Na vattabbaṃ—",
"kv3.11:16.2": "“asaññasattesu saññā atthī”ti?",
"kv3.11:16.3": "Āmantā.",
"kv3.11:16.4": "Nanu vuttaṃ bhagavatā—",
"kv3.11:16.5": "“santi, bhikkhave, asaññasattā nāma devā;",
"kv3.11:16.6": "saññuppādā ca pana te devā tamhā kāyā cavantī”ti.",
"kv3.11:16.7": "Attheva suttantoti?",
"kv3.11:16.8": "Āmantā.",
"kv3.11:16.9": "Tena hi asaññasattesu saññā atthīti.",
"kv3.11:17.1": "Asaññasattesu saññā atthīti?",
"kv3.11:17.2": "Kiñci kāle atthi, kiñci kāle natthīti.",
"kv3.11:17.3": "Kiñci kāle saññasattā kiñci kāle asaññasattā, kiñci kāle saññabhavo kiñci kāle asaññabhavo, kiñci kāle pañcavokārabhavo kiñci kāle ekavokārabhavoti?",
"kv3.11:17.4": "Na hevaṃ vattabbe … pe ….",
"kv3.11:18.1": "Asaññasattesu saññā kiñci kāle atthi, kiñci kāle natthīti?",
"kv3.11:18.2": "Āmantā.",
"kv3.11:18.3": "Kaṃ kālaṃ atthi, kaṃ kālaṃ natthīti?",
"kv3.11:18.4": "Cutikāle upapattikāle atthi, ṭhitikāle natthīti.",
"kv3.11:18.5": "Cutikāle upapattikāle saññasattā, ṭhitikāle asaññasattā;",
"kv3.11:18.6": "cutikāle upapattikāle saññabhavo, ṭhitikāle asaññabhavo;",
"kv3.11:18.7": "cutikāle upapattikāle pañcavokārabhavo, ṭhitikāle ekavokārabhavoti?",
"kv3.11:18.8": "Na hevaṃ vattabbe … pe ….",
"kv3.11:19.1": "Asaññakathā niṭṭhitā."
}